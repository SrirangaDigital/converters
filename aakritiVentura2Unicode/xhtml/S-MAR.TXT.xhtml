<?xml version="1.0"?>
<html>
  <div>॥ ಬ್ರಹ್ಮವಿದ್ಯಾರಹಸ್ಯಜ್ಞಾಯ ಶಂಕರಾಯ ನಮಃ॥</div>
  <div>ಬ್ರಹ್ಮಭೂತಂ ಪ್ರಸನ್ನಾತ್ಮನಿಷ್ಠಂ ಪ್ರತ್ಯಕ್ ಸ್ವರೂಪಿಣಮ್।<br/>ಬ್ರಹ್ಮವಿದ್ಯಾಪ್ರದಾತಾರಂ ವಂದೇ <strong>ಶಂಕರ</strong>ಮೀಶ್ವರಮ್॥</div>
  <div>
    <p>ಮಾರ್ಚ್ ೧</p>
  </div>
  <div>
    <p>೬೧. ಬ್ರಹ್ಮವಿದ್ಯೆಯ “ರಹಸ್ಯ”</p>
  </div>
  <div>ಪ್ರಯೋಜನಂ ಚ ಅಸಕೃತ್ ಬ್ರವೀತಿ ಶ್ರುತಿಃ, ‘ಬ್ರಹ್ಮ ವೇದ ಬ್ರಹ್ಮೈವ ಭವತಿ’ ಇತಿ।</div>
  <div>
    <p>ಮುಂಡಕಭಾಷ್ಯ–ಅವತರಣಿಕಾಭಾಷ್ಯ</p>
  </div>
  <div>
    <p>ಬ್ರಹ್ಮವಿದ್ಯೆಗೆ ಬ್ರಹ್ಮಪ್ರಾಪ್ತಿಯೇ ಫಲವು ಎಂಬುದನ್ನು ಶ್ರುತಿಯು ಅನೇಕಸಾರಿ ಹೇಳುತ್ತಿದೆ.</p>
    <p>ಬ್ರಹ್ಮವನ್ನು ತಿಳಿದರೆ ಅದರಿಂದ ನಮಗೇನು ಪ್ರಯೋಜನ? ಎಂದು ಬಹಳ ಜನಗಳು ಕೇಳುತ್ತಾರೆ. ಅಂದರೆ, ಅವರ ದೃಷ್ಟಿಯಲ್ಲಿ ‘ಪ್ರಯೋಜನ’ ಎಂದರೆ ಹಣ, ಅಧಿಕಾರ, ಆರೋಗ್ಯ, ಪುಣ್ಯ, ಆಯುಷ್ಯ, ಮನೆಮಠ, ಆಸ್ತಿಪಾಸ್ತಿ—ಇಷ್ಟೆ! ಇದಕ್ಕಿಂತ ಹೆಚ್ಚಿನ ಫಲವು ಅಂಥವರಿಗೆ ಗೊತ್ತೇ ಇಲ್ಲ.</p>
    <p>ಅವರ ಪ್ರಶ್ನೆಯು ಅವರ ಮಟ್ಟದಲ್ಲಿ ಸರಿಯಾಗಿಯೇ ಇದೆ. ಈಗಂತೂ ಪ್ರಯೋಜನದ ಯುಗ. ಪ್ರತಿಯೊಂದಕ್ಕೂ ಏನಾದರೂ ಫಲವಾಗಲೇಬೇಕು. ಫಲವಿಲ್ಲದಿದ್ದರೆ ಅಂಥ ಕಾರ್ಯವನ್ನು ಯಾರೂ ಮಾಡಲೊಲ್ಲರು!</p>
    <p>ಸರಿ, ಬ್ರಹ್ಮವನ್ನು ತಿಳಿದರೆ ಏನು ಫಲ? ಎಂದರೆ, ಬ್ರಹ್ಮಪ್ರಾಪ್ತಿಯೇ ಫಲವು. ಆಹಾ! ಇದೇನು ದಿಟವೋ, ತಮಾಷೆಯೊ, ಎನ್ನಿಸುತ್ತದೆಯಲ್ಲವೆ? ಇದು ತಮಾಷೆಯಲ್ಲ , ಅರ್ಥವಾದವೂ ಅಲ್ಲ , ಇದು ದಿಟವಾದ ಮಾತು, ಸತ್ಯವಾದ ಸಂಗತಿ. ಹೀಗೆ ಶ್ರುತಿಗಳು ಸಾರುತ್ತಿವೆ.</p>
    <p>ಬ್ರಹ್ಮಜ್ಞಾನವೆಂಬುದು ಗೃಹಜ್ಞಾನದಂತೆ, ಪುಸ್ತಕಜ್ಞಾನದಂತೆ ಭೌತಿಕಜ್ಞಾನದಂತೆ ಅಲ್ಲ. ಅಲ್ಲಿ ತಿಳಿಯುವವನೇ ಬೇರೆ, ತಿಳಿಯಲ್ಪಡಬೇಕಾಗಿರುವ ವಸ್ತುಗಳೇ ಬೇರೆ. ಇಲ್ಲಾದರೋ ತಿಳಿಯುವವನ ಸ್ವರೂಪವೇ ಆಗಿರುವ ಬ್ರಹ್ಮವನ್ನು ತಿಳಿದೊಡನೆಯೇ ತಾನೇ ಬ್ರಹ್ಮವೆಂದು ಗೊತ್ತಾಗಿಬಿಡುತ್ತದೆ. ‘ನಾನೇ ಬ್ರಹ್ಮವಾಗಿದ್ದೇನೆ’ ಎಂಬುದೇ ಇಲ್ಲಿ ಬ್ರಹ್ಮವಿದ್ಯೆಯ ರಹಸ್ಯ!</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಆತ್ಮಾನಾತ್ಮವಿವೇಕಿನೇ ಶಂಕರಾಯ ನಮಃ॥</div>
  <div>ಜನಾನಾಂ ಮಂದಬುದ್ಧೀನಾಂ ಕರ್ಮಮಾರ್ಗಪ್ರಬೋಧಕಮ್।<br/><strong>ಶಂಕರಂ</strong> ಸದ್ಗುರುಂ ವಂದೇ ದಯಾಸಾಗರಮೀಶ್ವರಮ್॥</div>
  <div>
    <p>ಮಾರ್ಚ್ ೨</p>
  </div>
  <div>
    <p>೬೨. ಬ್ರಹ್ಮಜ್ಞಾನಕ್ಕೆ ಉತ್ತಮಾಧಿಕಾರ ಬೇಕು</p>
  </div>
  <div>ನ ಹಿ ನಿರುಪಾಧಿಕಮೇವ ಬ್ರಹ್ಮ ಮಂದಬುದ್ಧಿಭಿಃ ಆಕಲಯಿತುಂ ಶಕ್ಯಮ್।</div>
  <div>
    <p>ಕೇನಭಾಷ್ಯ ೪-೫</p>
  </div>
  <div>
    <p>ನಿರುಪಾಧಿಕವಾದ ಬ್ರಹ್ಮವನ್ನು ಹಾಗೆಯೇ ಅನುಭವದಿಂದ ತಿಳಿದುಕೊಳ್ಳಲು ಮಂದಬುದ್ಧಿಯುಳ್ಳ ಸಾಮಾನ್ಯಜನಗಳಿಗೆ ಸಾಧ್ಯವಾಗದು.</p>
    <p>ಸಾಧಕರನ್ನು ಮಂದ ಮಧ್ಯಮ ಉತ್ತಮ ಎಂದು ಮೂರು ಭಾಗವಾಗಿ ವಿಂಗಡಿಸುತ್ತಾರೆ. ಮೂವರೂ ಅಧ್ಯಾತ್ಮಸಾಧಕರೇ ಹೌದು. ಆದರೆ ಅವರ ಅಧಿಕಾರಮಟ್ಟ ಮಾತ್ರ ಬೇರೆಬೇರೆಯಾಗಿರುತ್ತದೆ. ಎಲ್ಲ ವಿದ್ಯಾರ್ಥಿಗಳೂ ವಿದ್ಯಾರ್ಥಿಗಳೇ. ಆದರೆ ಒಬ್ಬನು ಪ್ರಥಮ ರ್ಯಾಂಕ್ ನಲ್ಲಿ ತೇರ್ಗಡೆಯಾಗುತ್ತಾನೆ, ಇನ್ನೊಬ್ಬನು ಪ್ರಥಮ ದರ್ಜೆಯಲ್ಲಿ ಉತ್ತೀರ್ಣನಾಗುತ್ತಾನೆ. ಮತ್ತೊಬ್ಬನು ಬರೀ ಪಾಸಾಗುತ್ತಾನೆ. ಇದಕ್ಕೆ ಕಾರಣ? ಅವನವನ ಗ್ರಹಣಸಾಮರ್ಥ್ಯ.</p>
    <p>ವೇದಾಂತದಲ್ಲೂ ಹೀಗೆಯೇ; ಎಲ್ಲರೂ ಅಧ್ಯಾತ್ಮಸಾಧಕರೇ ಹೌದು. ಆದರೆ ಅವರವರ ಅಂತಃಕರಣದ ಸಂಸ್ಕಾರವು ಮಾತ್ರ ಭಿನ್ನಭಿನ್ನವಾಗಿರುತ್ತದೆ. ಮಂದಾಧಿಕಾರಿಗಳು ಕೇವಲ ಕರ್ಮಗಳನ್ನು ಮಾಡುತ್ತಾ ಅಷ್ಟರಿಂದಲೇ ಫಲಗಳನ್ನು ಅನುಭವಿಸಿ ಸಂತೋಷಿಸುತ್ತಾರೆ. ಮಧ್ಯಮಾಧಿಕಾರಿಗಳಾಗಿದ್ದರೆ ಅಂಥ ಸಾಧಕರು ಉಪಾಸನೆಗೆ ಧ್ಯಾನಾದಿಗಳನ್ನು ಮಾಡಿ ಕೃತಾರ್ಥರಾಗುತ್ತಾರೆ. ವಿಚಾರಪರರಲ್ಲದ ಇವರಿಬ್ಬರಿಗೂ ನಿರುಪಾಧಿಕವಾದ ಅದ್ವಿತೀಯವಾದ ಪರಬ್ರಹ್ಮದ ಜ್ಞಾನವು ಅರ್ಥವಾಗುವುದಿಲ್ಲ.</p>
    <p>ವಿವೇಕ, ವೈರಾಗ್ಯ, ಶಮಾದಿಗಳು, ಮುಮುಕ್ಷುತ್ವವುಳ್ಳಂಥ ಉತ್ತಮಾಧಿಕಾರಿಗಳಾದ, ವಿಚಾರಪರರಾದ ಮುಮುಕ್ಷುಗಳಿಗೆ ಮಾತ್ರವೇ ಔಪನಿಷದ ಆತ್ಮನ ತತ್ತ್ವವು ಅರ್ಥವಾಗುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ವೇದಾಂತಮರ್ಮಬೋಧಕಾಯ ಶಂಕರಾಯ ನಮಃ॥</div>
  <div>ಸತ್ತ್ವಾಧಿಕ್ಯಂ ಪರಂ ಶಾಂತಂ ಮಾಯಾದೋಷಾದಿವರ್ಜಿತಮ್।<br/>ನೌಮಿ <strong>ಶಂಕರ</strong>ಮವ್ಯಕ್ತಂ ಸದ್ಗುರುಂ ಬ್ರಾಹ್ಮಣಮ್ ಋಜುಮ್॥</div>
  <div>
    <p>ಮಾರ್ಚ್ ೩</p>
  </div>
  <div>
    <p>೬೩. ಮಾಯೆಯೇ ಮಹಾಶತ್ರು!</p>
  </div>
  <div>‘ಮಾಯಾ’ ನಾಮ ಬಹಿರನ್ಯಥಾ ಆತ್ಮಾನಂ ಪ್ರಕಾಶ್ಯ ಅನ್ಯಥೈವ ಕಾರ್ಯಂ ಕರೋತಿ, ಸಾ ಮಾಯಾ ಮಿಥ್ಯಾಚಾರರೂಪಾ।</div>
  <div>
    <p>ಪ್ರಶ್ನಭಾಷ್ಯ ೧-೧೬</p>
  </div>
  <div>
    <p>‘ಮಾಯಾ’ ಎಂದರೆ ಹೊರಗಡೆಯಲ್ಲಿ ತನ್ನನ್ನು ಬೇರೇ ತರಹ ತೋರಿಸಿಕೊಂಡು ಅದಕ್ಕೆ ವಿರುದ್ಧವಾಗಿಯೇ ಕೆಲಸವನ್ನು ಮಾಡುವ ಸ್ವಭಾವವು. ಇದು ಮೋಸದ, ವಂಚನೆಯ ರೂಪವಾದದ್ದು.</p>
    <p>ಅಧ್ಯಾತ್ಮಸಾಧಕರಾದ ಮುಮುಕ್ಷುಗಳಿಗೆ ಬಹಳ ಮುಖ್ಯವಾದ ಸಾಧನವೆಂದರೆ ಆರ್ಜವವು. ಆರ್ಜವವೆಂದರೆ ನೇರವಾದ ಸ್ವಭಾವ. ಮನಸ್ಸಿನಲ್ಲಿಯೂ ಮಾತಿನಲ್ಲಿಯೂ ಕೃತಿಯಲ್ಲಿಯೂ ಏಕತ್ವವಿದ್ದರೆ ಅದಕ್ಕೆ <strong>ಆರ್ಜವ</strong> ಎಂದು ಹೆಸರು. ಆರ್ಜವವಿಲ್ಲದ ಸಾಧಕರಿಗೆ ಖಂಡಿತವಾಗಿ ಆತ್ಮಜ್ಞಾನವು ದಕ್ಕುವದಿಲ್ಲ. ಪ್ರಯತ್ನಪಟ್ಟು ಆರ್ಜವ ಗುಣವನ್ನು ಸಂಪಾದಿಸಿಕೊಳ್ಳಬೇಕು.</p>
    <p>ಆರ್ಜವಕ್ಕೆ ವಿರುದ್ಧವಾದದ್ದೇ <strong>ಮಾಯೆ</strong>ಯು. ಮಾಯೆಯೆಂದರೆ ವಕ್ರತೆ, ಅನಾರ್ಜವ. ಮನಸ್ಸಿನಲ್ಲೇ ಒಂದು, ವಾಕ್ಕಿನಲ್ಲೇ ಮತ್ತೊಂದು, ಕೃತಿಯಲ್ಲಿಯೇ ಇನ್ನೊಂದು. ಇದಕ್ಕೆ <strong>ಮಾಯೆ</strong> ಎಂದು ಹೆಸರು. ಗುರುಭಕ್ತಿಯಿಲ್ಲದಿದ್ದರೂ ಭಕ್ತನಂತೆ ನಟಿಸುವದು ಮಾಯೆ, ದುರಾಚಾರಿಯಾಗಿದ್ದೂ ಸದಾಚಾರಿಯಂತೆ ವರ್ತಿಸುವುದು ಮಾಯೆ, ವಿಷಯಭೋಗಗಳಲ್ಲಿ ಆಸಕ್ತಿಯಿದ್ದರೂ ವಿರಕ್ತನಂತೆ ತೋರಿಸಿಕೊಳ್ಳುವದು ಮಾಯಾ.</p>
    <p>ಮಾಯೆಯು ಮುಮುಕ್ಷುಗಳಿಗೆ ದೊಡ್ಡಶತ್ರು. ಮಾಯಾ ಉಳ್ಳವರೇ ಮಾಯಾವಿಗಳು. ಇಂಥವರಿಗೆ ಲೌಕಿಕಸಂಪತ್ತೇ ದಕ್ಕುವದಿಲ್ಲ ಎಂದಮೇಲೆ ಇನ್ನು ಆತ್ಮಜ್ಞಾನವು ಲಭಿಸೀತೆ? ಖಂಡಿತಾ ಇಲ್ಲ. ಮಾಯಾದೋಷವನ್ನು ಸಂಪೂರ್ಣವಾಗಿ ಬಿಟ್ಟು ನಾವುಗಳು ಆರ್ಜವ ಗುಣವಂತರಾಗೋಣ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಪರಬ್ರಹ್ಮತತ್ತ್ವೋಪದೇಶಕಾಯ ಶಂಕರಾಯ ನಮಃ॥</div>
  <div>ಪ್ರಮಾತೃತ್ವ ಪ್ರಮಾಣತ್ವ ಪ್ರಮೇಯತ್ವಾದಿ ಬಾಧಕಮ್।<br/>ಅಖಂಡಸಚ್ಚಿದಾನಂದಂ ನಮಾಮಿ <strong>ಶಂಕರಂ</strong> ಗುರುಮ್॥</div>
  <div>
    <p>ಮಾರ್ಚ್ ೪</p>
  </div>
  <div>
    <p>೬೪. ಶಾಸ್ತ್ರವು ‘ಅಂತ್ಯಪ್ರಮಾಣ’ವಾಗಿದೆ</p>
  </div>
  <div>ಪ್ರಮಾತೃತ್ವಂ ಹಿ ಆತ್ಮನೋ ನಿವರ್ತಯತಿ ಅಂತ್ಯಂ ಪ್ರಮಾಣಮ್। ನಿವರ್ತಯದೇವ ಚ ಸ್ವಯಮಪಿ ಅಪ್ರಮಾಣೀಭವತಿ।</div>
  <div>
    <p>ಗೀತಾಭಾಷ್ಯ ೨-೬೯</p>
  </div>
  <div>
    <p>ಅಂತ್ಯಪ್ರಮಾಣವೆನಿಸಿಕೊಂಡಿರುವ ಶಾಸ್ತ್ರವು ಆತ್ಮನ ಪ್ರಮಾತೃತ್ವವನ್ನೇ ಕಳೆದುಬಿಡುತ್ತದೆ. ಹೀಗೆ ಕಳೆಯುತ್ತಲೇ ಶಾಸ್ತ್ರವು ತಾನೂ ಅಪ್ರಮಾಣವಾಗಿಬಿಡುತ್ತದೆ.</p>
    <p>ವೇದಾಂತಕ್ಕೆ ‘ಅಂತ್ಯಪ್ರಮಾಣ’ವೆಂದು ಹೆಸರು. ಅಂತೇ ಭವಮ್= ಅಂತ್ಯಮ್. ತನ್ನ ಕರ್ತವ್ಯವನ್ನೆಲ್ಲ ಸರಿಯಾಗಿ ಮಾಡಿ ಮುಗಿಸಿದ ಕೂಡಲೇ ಶಾಸ್ತ್ರವು ತಾನೂ ಪ್ರಮಾಣವಾಗಿ ಉಳಿಯದೆ ಸತ್ಯವಾಗಿ ಉಳಿದುಕೊಳ್ಳದೆ ಅದ್ವಿತೀಯನಾದ ಆತ್ಮನಲ್ಲಿ ಒಂದಾಗಿಬಿಡುತ್ತದೆ.</p>
    <p>ಪರಬ್ರಹ್ಮವು ಅದ್ವಿತೀಯವಾಗಿದೆ. ಈ ದ್ವೈತಪ್ರಪಂಚವೆಲ್ಲವೂ ಅವಿದ್ಯೆಯಿಂದ ತೋರುತ್ತಿದೆ. ಪರಮಾತ್ಮನೇ ಪ್ರಪಂಚರೂಪದಿಂದ ತೋರುತ್ತಿದ್ದಾನೆ. ಪರಮಾತ್ಮನನ್ನು ಬಿಟ್ಟು ಈ ಜಗತ್ತು ಸುತರಾಂ ಇಲ್ಲವೇ ಇಲ್ಲ. ಪ್ರಮಾತೃ = ಅರಿಯುವವನು, ಪ್ರಮಾಣ = ಅರಿವಿಗೆ ಸಾಧನಗಳು, ಪ್ರಮೇಯ = ಅರಿಯಲ್ಪಡುವ ವಸ್ತುಗಳು—ಇವೆಲ್ಲವೂ ಪರಬ್ರಹ್ಮವೇ— ಎಂಬಿದು ವೇದಾಂತದ ಸಂದೇಶವು.</p>
    <p>ತಾನು ಪ್ರಮಾತೃವೆಂದು ತಿಳಿದುಕೊಂಡು ಸಾಧಕನು ಪ್ರಮೇಯವಾದ ಬ್ರಹ್ಮವನ್ನು ತಿಳಿಯಲು ಹೊರಡುತ್ತಾನೆ. ಆಗ ಪ್ರಮಾಣವಾದ ವೇದಾಂತವು ಇವನಿಗೆ ಮಾರ್ಗದರ್ಶನ ಮಾಡುತ್ತದೆ. ಹೀಗೆ ವಿಚಾರಮಾಡುತ್ತಾ ಮುಂದುವರೆದಂತೆ ವೇದಾಂತವು ಜಿಜ್ಞಾಸುವಿನ ಪ್ರಮಾತೃತ್ವವನ್ನೇ ಬಾಧಮಾಡಿಬಿಡುತ್ತದೆ. ಶಾಸ್ತ್ರವು ತಾನೂ ಪ್ರಮಾಣವಾಗಿ ಉಳಿಯದೆ ಬ್ರಹ್ಮವೇ ಆಗಿಬಿಡುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಜ್ಞಾನದೀಪಾಯ ಶಂಕರಾಯ ನಮಃ॥</div>
  <div>ನಮಾಮಿ <strong>ಶಂಕರಾ</strong>ಚಾರ್ಯಂ ಮಂಗಳಂ ಪರಮಂ ಗುರುಮ್।<br/>ಸರ್ವೇಷಾಂ ಜ್ಞಾನದಾತಾರಂ ಗುಣಾತೀತಂ ಕೃಪಾನಿಧಿಮ್॥</div>
  <div>
    <p>ಮಾರ್ಚ್ ೫</p>
  </div>
  <div>
    <p>೬೫. “ಶ್ರವಣ”ದ ಮಹತ್ತ್ವ</p>
  </div>
  <div>ಶ್ರವಣವತ್ ಮನನನಿದಿಧ್ಯಾಸನಯೋರಪಿ ಅವಗತ್ಯರ್ಥತ್ವಾತ್।</div>
  <div>
    <p>ಬ್ರಹ್ಮಸೂತ್ರಭಾಷ್ಯ ೧-೧-೪</p>
  </div>
  <div>
    <p>ಶ್ರವಣದಂತೆಯೇ ಮನನನಿದಿಧ್ಯಾಸನಗಳು ಕೂಡ ಬ್ರಹ್ಮಾತ್ಮಾನುಭವಕ್ಕೆ ಸಾಕ್ಷಾತ್ಸಾಧನಗಳಾಗಿರುತ್ತವೆ.</p>
    <p>ಜ್ಞಾನಪ್ರಾಪ್ತಿಗೆ ಏನು ಸಾಧನ ಮಾಡಬೇಕು? ಜಪವೆ? ತಪವೆ? ಪೂಜಾದಿಗಳೆ? ಉಪವಾಸ ವನವಾಸಾದಿಗಳೇ? ಎಂದು ಜಿಜ್ಞಾಸು ಸಾಧಕರು ಪ್ರಶ್ನೆ ಮಾಡುತ್ತಲೇ ಇರುತ್ತಾರೆ. ಭಗವತ್ಪಾದ ಶ್ರೀಶಂಕರರು ಈ ಮೇಲಿನ ವಾಕ್ಯದಲ್ಲಿ “ಜ್ಞಾನಕ್ಕೆ ಶ್ರವಣಮನನನಿದಿಧ್ಯಾಸನಗಳೇ ನೇರಾದ ಸಾಧನ” ಎಂದು ಸ್ಪಷ್ಟವಾಗಿ ಉದ್ಘೋಷಿಸಿರುತ್ತಾರೆ.</p>
    <p>ಚಿತ್ತಶುದ್ಧಿಗಾಗಿ ಕರ್ಮಯೋಗಾದಿ ಬಹಿರಂಗಸಾಧನಗಳನ್ನೂ, ಚಿತ್ತ ಏಕಾಗ್ರತೆಗಾಗಿ ಧ್ಯಾನಯೋಗಾದಿ ಅಂತರಂಗಸಾಧನಗಳನ್ನೂ, ಚಿತ್ತ ಪರಿಪಕ್ವತೆಗಾಗಿ ಅಮಾನಿತ್ವಾದಿ ಸಹಕಾರಿಸಾಧನಗಳನ್ನೂ ಮಾಡುತ್ತಾ ಆತ್ಮಜ್ಞಾನಪ್ರಾಪ್ತಿಗಾಗಿ ಶ್ರವಣಮನನನಿದಿಧ್ಯಾಸನಗಳೆಂಬ ಸಾಕ್ಷಾತ್ಸಾಧನಗಳನ್ನು ಮಾಡಬೇಕು ಎಂದು ಶ್ರೀಶಂಕರಾಚಾರ್ಯರು ತಿಳಿಸಿರುತ್ತಾರೆ. ‘ಶ್ರವಣ’ ಎಂದರೆ ವೇದಾಂತವಾಕ್ಯಾರ್ಥವನ್ನು ಸದ್ಗುರುಗಳಿಂದ ಕೇಳುವದು. ‘ಮನನ’ ಎಂದರೆ ಕೇಳಿದ್ದನ್ನು ತರ್ಕದಿಂದ ಅನುಭವಕ್ಕೆ ಹೊಂದಿಸಿಕೊಳ್ಳುವದು. ‘ನಿದಿಧ್ಯಾಸನ’ ಎಂದರೆ ಅದನ್ನೇ ಅನುಭವದಲ್ಲಿ ಕಂಡುಕೊಳ್ಳುವದು—ಎಂದರ್ಥ.</p>
    <p>ಸಕಲ ಸಾಧನೆಗಳನ್ನೂ ಮಾಡುತ್ತಾ ಶ್ರವಣವೊಂದನ್ನು ಮಾಡದಿದ್ದರೆ ಆತ್ಮಜ್ಞಾನವಾಗಲಾರದು. ಆದ್ದರಿಂದ ಶ್ರೋತ್ರಿಯ ಬ್ರಹ್ಮನಿಷ್ಠರಾದ ಸದ್ಗುರುಗಳ ಮುಖಾರವಿಂದದಿಂದ ವೇದಾಂತಸಂದೇಶಗಳನ್ನು ಶ್ರದ್ಧೆಯಿಂದ ಶ್ರವಣಮಾಡಿ ಆತ್ಮಜ್ಞಾನವನ್ನು ಪಡೆದು ಕೃತಾರ್ಥರಾಗೋಣ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಸುಜ್ಞಾನೋಪದೇಶಕಾಯ ಶಂಕರಾಯ ನಮಃ॥</div>
  <div><strong>ಶಂಕರಂ</strong> ಶಾಸ್ತ್ರಸಾರಜ್ಞಂ ಜ್ಞಾನಭಾಸ್ಕರಮವ್ಯಯಮ್।<br/>ಪ್ರಣಮಾಮಿ ಸದಾಚಾರ್ಯಂ ಬ್ರಹ್ಮನಿಷ್ಠಂ ಜಗದ್ಗುರುಮ್॥</div>
  <div>
    <p>ಮಾರ್ಚ್ ೬</p>
  </div>
  <div>
    <p>೬೬. ‘ಅವಿದ್ಯಾನಿವೃತ್ತಿ’ಯೇ ‘ಬ್ರಹ್ಮಪ್ರಾಪ್ತಿ’ಯು</p>
  </div>
  <div>ಅವಿದ್ಯಾಪಗಮಮಾತ್ರತ್ವಾತ್ ಬ್ರಹ್ಮಪ್ರಾಪ್ತಿಫಲಸ್ಯ।</div>
  <div>
    <p>ಬೃಹದಾರಣ್ಯಕಭಾಷ್ಯ ೧-೪-೧೦</p>
  </div>
  <div>
    <p>ಬ್ರಹ್ಮಪ್ರಾಪ್ತಿಯೆಂಬ ಫಲವು ಕೇವಲ ಅವಿದ್ಯಾನಾಶಮಾತ್ರವಾಗಿರುತ್ತದೆ.</p>
  </div>
  <div>
    <p>ಅವಿದ್ಯೆಯೆಂದರೆ ಅಧ್ಯಾಸವು, ಅಧ್ಯಾಸವೆಂದರೆ ತಪ್ಪುತಿಳಿವಳಿಕೆಯು; ಅನಾತ್ಮವಾದ ದೇಹಾದಿಗಳನ್ನೇ ತಾನೆಂದು ತಿಳಿಯುವದೇ ಅವಿದ್ಯೆಯು. ಅವಿದ್ಯೆಯಿಂದಲೇ ದುಃಖ, ಅವಿದ್ಯೆಯಿಂದಲೇ ಬಂಧನ.</p>
  </div>
  <div>
    <p>ಇನ್ನು, ವಿದ್ಯೆಯೆಂದರೆ ಜ್ಞಾನವು, ಸರಿಯಾದ ತಿಳಿವಳಿಕೆ. ತಾನು ಪರಬ್ರಹ್ಮ ಸ್ವರೂಪನೆಂದು ನಿಶ್ಚಿತವಾಗಿ ಸರಿಯಾಗಿ ಅನುಭವದಿಂದ ತಿಳಿಯುವದೇ ವೇದಾಂತದಲ್ಲಿ ಜ್ಞಾನವೆನಿಸುತ್ತದೆ. ಇದೇ ಸಮ್ಯಗ್ದರ್ಶನವು. ಮಾನವನ ಸಕಲಸಾಧನಗಳೂ, ಪ್ರಯತ್ನಗಳೂ ಈ ಆತ್ಮಜ್ಞಾನ ಪ್ರಾಪ್ತಿಗಾಗಿಯೇ.</p>
  </div>
  <div>
    <p>ಮೋಕ್ಷವೆಂದರೆ ಬ್ರಹ್ಮಪ್ರಾಪ್ತಿಯು. ಬ್ರಹ್ಮವು ನಮ್ಮೆಲ್ಲರ ಪರಮಾರ್ಥಸ್ವರೂಪವಾಗಿದೆ. ಮೋಕ್ಷವು ಜನ್ಮಾಂತರ ಲೋಕಾಂತರ ದೇಶಾಂತರ ಕಾಲಾಂತರ ದೇಹಾಂತರಗಳಲ್ಲಿ ಪಡೆಯುವ ಫಲವಲ್ಲ. ನಿತ್ಯಸಿದ್ಧವಾಗಿರುವ ಬ್ರಹ್ಮವೇ ಮೋಕ್ಷವು. ಅವಿದ್ಯೆಯೇ ಮೋಕ್ಷಕ್ಕೆ ಅಡ್ಡಿ. ಆದ್ದರಿಂದ ಅವಿದ್ಯಾನಿವೃತ್ತಿಯೆಂದರೂ ಮೋಕ್ಷಪ್ರಾಪ್ತಿಯೆಂದರೂ ಒಂದೇ ಅರ್ಥ.</p>
  </div>
  <div>
    <p>ಬ್ರಹ್ಮಜ್ಞಾನವಾದ ಮೇಲೆ ಮೋಕ್ಷಪ್ರಾಪ್ತಿಗಾಗಿ ಮಾಡಬೇಕಾದ ಸಾಧನಗಳೇನೂ ಇರುವದಿಲ್ಲ. ಸೂರ್ಯೋದಯವಾದೊಡನೆ ಕತ್ತಲೆಯು ತೊಲಗುವಂತೆ ಜ್ಞಾನೋದಯವಾದೊಡನೆ ಅವಿದ್ಯೆಯು ನಾಶವಾಗುತ್ತದೆ. ಇದೇ ಮೋಕ್ಷವು. ಅವಿದ್ಯಾನಿವೃತ್ತಿಗೇ ಮತ್ತೊಂದು ಹೆಸರು ಮೋಕ್ಷ ಅಥವಾ ಮುಕ್ತಿ ಎಂದು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಪರಲೋಕಸ್ವರೂಪವಿದೇ ಶಂಕರಾಯ ನಮಃ॥</div>
  <div>ಸ್ವರ್ಗಲೋಕಾದಿನಿರ್ವಿಣ್ಣಂ ಪುಣ್ಯಾಪುಣ್ಯವಿವರ್ಜಿತಮ್।<br/>ಧರ್ಮಾಧರ್ಮವಿನಿರ್ಮುಕ್ತಂ ಭಜೇ <strong>ಶಂಕರ</strong>ದೇಶಿಕಮ್॥</div>
  <div>
    <p>ಮಾರ್ಚ್ ೭</p>
  </div>
  <div>
    <p>೬೭. ಅಲ್ಲಿಯೂ ಇಷ್ಟೇ!</p>
  </div>
  <div>ಯಥಾ ಇಹ ಲೋಕೇ, ಏವಮೇವ ಅಮುತ್ರ ಅಗ್ನಿಹೋತ್ರಾದಿ ಪುಣ್ಯಜಿತೋ ಲೋಕಃ ಪರಾಧೀನೋಪಭೋಗಃ ಕ್ಷೀಯತೇ ಏವ।</div>
  <div>
    <p>ಛಾಂದೋಗ್ಯಭಾಷ್ಯ ೮-೧-೬</p>
  </div>
  <div>
    <p>ಈ ಲೋಕದಲ್ಲಿ ಹೇಗೋ ಹಾಗೆಯೇ ಆ ಲೋಕದಲ್ಲೂ ಅಗ್ನಿಹೋತ್ರಾದಿಪುಣ್ಯಕರ್ಮಗಳಿಂದ ಸಂಪಾದಿಸಿಕೊಂಡ ಫಲವೂ ಕರ್ಮಾಧೀನವಾದ್ದರಿಂದ ನಾಶವಾಗುತ್ತದೆ.</p>
  </div>
  <div>ಕರ್ಮದಿಂದ ಸಂಪಾದಿಸಿಕೊಂಡ ಫಲಗಳೆಲ್ಲವೂ ಅನಿತ್ಯವೇ. ಸಾಧನಗಳಿಗೆ ತಕ್ಕಂಥ ಫಲ. ಹೊಸದಾಗಿ ಪಡೆದುಕೊಂಡ ಫಲಗಳೆಲ್ಲವೂ ಒಂದು ದಿನ ನಾಶವಾಗಲೇಬೇಕು. ಫಲವೆಂದರೆ ಹಣ್ಣು. ಹಣ್ಣುಗಳೆಲ್ಲವೂ ಕೊಳೆತು ನಾಶವಾಗಲೇಬೇಕಲ್ಲವೆ? ಟೊಮ್ಯಾಟೋ ಹಣ್ಣು ಎರಡು ದಿನ, ಬಾಳೆಹಣ್ಣು ನಾಲ್ಕು ದಿನ, ಮೋಸಂಬಿ ಹತ್ತು ದಿನ, ಹಲಸಿನ ಹಣ್ಣು ಇಪ್ಪತ್ತು ದಿನ, ಚಕ್ಕೋತ ಒಂದು ತಿಂಗಳು ಇರಬಲ್ಲವು. ಆಮೇಲೆ ಕೊಳೆತುಹೋಗಲೇ ಬೇಕಲ್ಲವೆ?</div>
  <div>
    <p>ಈ ಲೋಕದಲ್ಲಿ ಸಂಪಾದಿಸಿದ ಹಣ, ಮನೆ, ವಾಹನ, ಗಂಡ, ಹೆಂಡತಿ, ಮಕ್ಕಳು ಎಲ್ಲರೂ ಒಂದು ದಿನ ಹೋಗಲೇಬೇಕು. ಅವಾದರೂ ಹೋಗಬೇಕು ಅಥವಾ ಅವಕ್ಕಿಂತ ಮುಂಚೆ ನಾವಾದರೂ ಹೋಗಬೇಕು. ಅಂತೂ ಎಲ್ಲರೂ ಎಲ್ಲವನ್ನೂ ಬಿಟ್ಟು ಎಂದಾದರೂ ಹೋಗಲೇ ಬೇಕು.</p>
  </div>
  <div>
    <p>ಆದರೆ ಸ್ವರ್ಗಲೋಕ, ವೈಕುಂಠಲೋಕ, ಬ್ರಹ್ಮಲೋಕಗಳು ಶಾಶ್ವತವಾಗಿ ಇರಬಹುದಲ್ಲವೆ? ಎಂದರೆ ಸಾಧ್ಯವಿಲ್ಲ. ಈ ಲೋಕದಂತೆಯೇ ಆ ಲೋಕಗಳೂ ಅನಿತ್ಯ, ಕ್ಷಣಿಕ. ಆ ಪುಣ್ಯಲೋಕಗಳೆಲ್ಲವೂ ಪುಣ್ಯಕರ್ಮಗಳಿಂದ ಉಂಟಾದವುಗಳಲ್ಲವೆ? ಪುಣ್ಯಕರ್ಮಗಳು ಸಾಧನ, ಸ್ವರ್ಗಾದಿಲೋಕಗಳು ಸಾಧ್ಯ; ಸಾಧನಗಳು ನಾಶವಾದರೆ ಸಾಧ್ಯಲೋಕಗಳೂ ನಾಶವಾಗುತ್ತವೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಕರ್ಮಯೋಗಫಲಜ್ಞಾಯ ಶಂಕರಾಯ ನಮಃ॥</div>
  <div>ಕರ್ಮಯೋಗಸ್ಯ ಮರ್ಮಜ್ಞಂ ಭಗವದ್ಭಕ್ತಿದರ್ಶಕಮ್।<br/>ಸಮ್ಯಗ್ದರ್ಶಿನಮಾಚಾರ್ಯಂ ನೌಮಿ <strong>ಶಂಕರ</strong>ದೇಶಿಕಮ್॥</div>
  <div>
    <p>ಮಾರ್ಚ್ ೮</p>
  </div>
  <div>
    <p>೬೮. ಕರ್ಮಯೋಗದ ರಹಸ್ಯವೂ ಫಲವೂ</p>
  </div>
  <div>ಕರ್ಮಯೋಗಸ್ಯ ರಹಸ್ಯಮ್ ಈಶ್ವರಶರಣತಾ, ಫಲಂ ತು ಚಿತ್ತಶುದ್ಧಿಪ್ರಾಪ್ತಿದ್ವಾರಾಸಮ್ಯಗ್ದರ್ಶನಮ್।</div>
  <div>
    <p>ಗೀತಾಭಾಷ್ಯ ೧೮-೬೬</p>
  </div>
  <div>
    <p>ಈಶ್ವರಶರಣತೆಯೇ ಕರ್ಮಯೋಗದ ರಹಸ್ಯ, ಚಿತ್ತಶುದ್ಧಿಯ ಮೂಲಕ ಸಮ್ಯಗ್ದರ್ಶನವೇ ಕರ್ಮಯೋಗಕ್ಕೆ ಫಲವು.</p>
    <p>ಭಗವದ್ಗೀತೆಯಲ್ಲಿ ಕರ್ಮಯೋಗವನ್ನು ಕುರಿತು ವಿಸ್ತಾರವಾಗಿ ತಿಳಿಸಿರುತ್ತದೆ. ಫಲಪ್ರಾಪ್ತಿಗಾಗಿ, ಕರ್ತೃತ್ವ ಭೋಕ್ತೃತ್ವಬುದ್ಧಿಯಿಂದ ಮಾಡಿದಾಗ ಅದು ಕರ್ಮವಾಗುತ್ತದೆ. ಅದೇ ಕರ್ಮವನ್ನು ಸಮತ್ವಬುದ್ಧಿಯಿಂದ ಫಲಾಕಾಂಕ್ಷೆಯಿಲ್ಲದೆ ಈಶ್ವರಾರ್ಪಣಬುದ್ಧಿಯಿಂದ ಮಾಡಿದರೆ ಆಗ ಅದು ‘ಕರ್ಮಯೋಗ’ವಾಗುತ್ತದೆ. ಕರ್ಮದಿಂದ ಜನ್ಮಪ್ರಾಪ್ತಿ, ಕರ್ಮದಿಂದ ದೇಹಪ್ರಾಪ್ತಿ, ಕರ್ಮದಿಂದ ಫಲಪ್ರಾಪ್ತಿ. ಆದ್ದರಿಂದಲೇ ಕರ್ಮವು ‘ಬಂಧಕ’ವೆನಿಸುತ್ತದೆ.</p>
    <p>ಕರ್ಮಯೋಗದಿಂದ ಚಿತ್ತಶುದ್ಧಿ , ಕರ್ಮಯೋಗಕ್ಕೆ ಅನೇಕಲಕ್ಷಣಗಳಿದ್ದರೂ ಮುಖ್ಯವಾಗಿ ಈಶ್ವರಶರಣತೆಯೇ ಕರ್ಮಯೋಗದ ರಹಸ್ಯ. ನಾವು ಮಾಡುವ ಎಲ್ಲ ಕರ್ಮಗಳನ್ನೂ ಸಂಪೂರ್ಣವಾಗಿ ಭಗವಂತನಿಗೆ ಸಮರ್ಪಣೆ ಮಾಡುವದೇ ಕರ್ಮಯೋಗದ ರಹಸ್ಯ. ‘ಅಹಂ’ ಸ್ಥಾನದಲ್ಲಿ ‘ಭಗವಂತ’ನನ್ನು ಕೂರಿಸುವುದೇ ಕರ್ಮಯೋಗ.</p>
    <p>ಇಂಥ ಕರ್ಮಯೋಗಕ್ಕೆ ಫಲ, ಸಮ್ಯಗ್ದರ್ಶನ. ಸಮ್ಯಗ್ದರ್ಶನವೆಂದರೆ ಆತ್ಮಜ್ಞಾನ. ಆತ್ಮಜ್ಞಾನವು ಅತ್ಯಂತ ಸುಲಭವಾದರೂ ಅಂತಃಕರಣಶುದ್ಧಿಯು ಬೇಕಲ್ಲವೆ? ಇದಕ್ಕೇ ಚಿತ್ತಶುದ್ಧಿ, ಮನಶ್ಶುದ್ಧಿ—ಎಂದೂ ಹೆಸರು. ಚಿತ್ತಶುದ್ಧಿಗೆ ಸಾಧನವಾದದ್ದೇ ಕರ್ಮಯೋಗವು. ಕರ್ಮ ಯೋಗದ ಸಹಾಯದಿಂದ ಆತ್ಮಜ್ಞಾನವನ್ನೇ ಹೊಂದಿ ಮುಮುಕ್ಷುಗಳು ಮುಕ್ತರಾಗಬಹುದು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಶಾಸ್ತ್ರವಿಚಕ್ಷಣಾಯ ಶಂಕರಾಯ ನಮಃ॥</div>
  <div>ಕರ್ಮಜ್ಞಾನವಿಭೇದೇನ ತತ್ತ್ವಬೋಧವಿಚಕ್ಷಣಮ್।<br/>ಬ್ರಹ್ಮವಿದ್ಯಾಸ್ವರೂಪಜ್ಞಂ ವಂದೇ <strong>ಶಂಕರ</strong>ಮಕ್ಷರಮ್॥</div>
  <div>
    <p>ಮಾರ್ಚ್ ೯</p>
  </div>
  <div>
    <p>೬೯. ಕರ್ಮಜ್ಞಾನಸಮುಚ್ಚಯವು ಸಾಧ್ಯವಿಲ್ಲ</p>
  </div>
  <div>ನ ಹಿ ಬ್ರಹ್ಮಾತ್ಮೈಕತ್ವದರ್ಶನೇನ ಸಹ ಕರ್ಮ ಸ್ವಪ್ನೇಽಪಿ ಸಂಪಾದಯಿತುಂ ಶಕ್ಯಮ್॥</div>
  <div>
    <p>ಮುಂಡಕಭಾಷ್ಯ–ಅವತರಣಿಕಾಭಾಷ್ಯ</p>
  </div>
  <div>
    <p>ಬ್ರಹ್ಮಾತ್ಮೈಕತ್ವಜ್ಞಾನದ ಜೊತೆಯಲ್ಲಿ ಕರ್ಮವನ್ನು ಬೆರೆಸುವದು ಕನಸಿನಲ್ಲೂ ಖಂಡಿತಾ ಸಾಧ್ಯವಿಲ್ಲ.</p>
    <p>ಶ್ರೀಶಂಕರರು <strong>ಕರ್ಮಜ್ಞಾನಸಮುಚ್ಚಯವಾದ</strong>ವನ್ನು ತಮ್ಮ ಗ್ರಂಥಗಳಲ್ಲಿ ತೀವ್ರವಾಗಿ ಖಂಡಿಸಿರುತ್ತಾರೆ. ಕರ್ಮಜ್ಞಾನಗಳಿಗೆ ಹೇತು ಸ್ವರೂಪ ಫಲಗಳಲ್ಲಿ ಪರಸ್ಪರ ವಿರೋಧವಿರುತ್ತದೆ. ಕರ್ಮಕ್ಕೆ ಹೇತು ಕಾಮ, ಜ್ಞಾನಕ್ಕೆ ಹೇತು ವೈರಾಗ್ಯ; ಕರ್ಮದ ಸ್ವರೂಪ—ಜಾತಿ ವರ್ಣ ಆಶ್ರಮ, ಕಾರಕ ಸತ್ಯತ್ವ ಬುದ್ಧಿ , ಜ್ಞಾನದ ಸ್ವರೂಪ–ಅಕರ್ತೃ ಅಭೋಕ್ತೃ ಸ್ವರೂಪ; ಕರ್ಮದ ಫಲ—ಅನಿತ್ಯವಾದ, ಮರಣಾನಂತರದ ಸ್ವರ್ಗಾದಿಗಳು, ಜ್ಞಾನದ ಫಲ–ಈ ಜನ್ಮದಲ್ಲಿಯೇ ಮೋಕ್ಷ. ಇದು ನಿತ್ಯವಾದ ಸ್ವಾಭಾವಿಕವಾದ ಫಲ. ಹೀಗಿರುವದರಿಂದ ಕರ್ಮಕಾಂಡ ಮಾರ್ಗಕ್ಕೂ ಜ್ಞಾನಕಾಂಡ ಮಾರ್ಗಕ್ಕೂ ಜೊತೆಜೊತೆಯಲ್ಲಿ ಸಮುಚ್ಚಯವು ಸರ್ವಥಾ ಹೊಂದುವದಿಲ್ಲ.</p>
    <p>ಇನ್ನು ಬ್ರಹ್ಮಾತ್ಮೈಕತ್ವ ಜ್ಞಾನವುಂಟಾಗಿ ಬಿಟ್ಟರೆ ಅಂಥವನಿಗೆ ಕರ್ಮದಲ್ಲಿ ಆಸಕ್ತಿಯಾಗಲಿ ಆ ಅನಿತ್ಯವಾದ ಫಲಗಳಲ್ಲಿ ಅಭಿರುಚಿಯಾಗಲಿ ಖಂಡಿತಾ ಇರಲಾರದು. ಬ್ರಹ್ಮಜ್ಞಾನವೊಂದೇ ಸ್ವತಂತ್ರವಾಗಿ ಮುಕ್ತಿಗೆ ಸಾಧನವೇ ಹೊರತು ಜ್ಞಾನದ ಜೊತೆಯಲ್ಲಿ ಕರ್ಮವು ಸೇರಿಕೊಂಡು ಮುಕ್ತಿಯನ್ನು ಕೊಡಲಾರದು. ಬ್ರಹ್ಮಜ್ಞಾನಿಗೆ ಕರ್ಮಗಳ ಲೇಪವಿಲ್ಲ. ಬ್ರಹ್ಮಜ್ಞಾನವು ಕರ್ಮಗಳನ್ನೆಲ್ಲ ಸಂಪೂರ್ಣವಾಗಿ ಬೂದಿಮಾಡಿಬಿಡುತ್ತದೆ. ಬ್ರಹ್ಮಜ್ಞಾನಿಯು ಕೇವಲ ಬ್ರಹ್ಮಜ್ಞಾನಿಯಲ್ಲ , ಮತ್ತೇನೆಂದರೆ, ಅವನು ಬ್ರಹ್ಮ ಸ್ವರೂಪನೇ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಪ್ರೇಮಸ್ವರೂಪಾಯ ಶಂಕರಾಯ ನಮಃ॥</div>
  <div>ನಿರ್ವಿಶೇಷಂ ಪರಂ ಬ್ರಹ್ಮ ಭೂಮಾಖ್ಯಂ ಶಾಂತಮದ್ವಯಮ್।<br/><strong>ಶಂಕರಂ</strong> ಶಾಂತಸಂಕಲ್ಪಂ ಶ್ರಯೇ ಮುಕ್ತಿಪ್ರಸಿದ್ಧಯೇ॥</div>
  <div>
    <p>ಮಾರ್ಚ್ ೧೦</p>
  </div>
  <div>
    <p>೭೦. ಪರಬ್ರಹ್ಮವು ಇಂದ್ರಿಯಗ್ರಾಹ್ಯವಲ್ಲ</p>
  </div>
  <div>ವಿಧ್ವಸ್ತಸರ್ವೋಪಾಧಿವಿಶೇಷಂ ಶಾಂತಮ್ ಅನಂತಮ್ ಏಕಮ್ ಅದ್ವೈತಂ ಭೂಮಾಖ್ಯಂ ನಿತ್ಯಂ ಬ್ರಹ್ಮ , ನ ತತ್ ಸುವೇದ್ಯಮ್।</div>
  <div>
    <p>ಕೇನಭಾಷ್ಯ ೨-೨</p>
  </div>
  <div>
    <p>ಯಾವ ವಿಶೇಷೋಪಾಧಿಸಂಬಂಧವೂ ಇಲ್ಲದಿರುವ ಶಾಂತವೂ ಅನಂತವೂ ಏಕವೂ ಅದ್ವೈತವೂ ಆಗಿರುವ ಭೂಮವೆಂಬ ನಿತ್ಯವಾದ ಬ್ರಹ್ಮವು ಇಂದ್ರಿಯಪ್ರಮಾಣಗಳಿಂದ ಸುಲಭವಾಗಿ ತಿಳಿಯತಕ್ಕ ವಸ್ತುವಲ್ಲ.</p>
  </div>
  <div>
    <p>ಹಣ್ಣು ತರಕಾರಿಗಳಂತೆ ಬ್ರಹ್ಮವು ಪ್ರಮಾಣಗಳಿಗೆ ಗೋಚರಿಸುವ ಪದಾರ್ಥವಲ್ಲ. ಏಕೆಂದರೆ ಬ್ರಹ್ಮವು ನಿರುಪಾಧಿಕ ಹಾಗೂ ನಿರ್ವಿಶೇಷವಾಗಿದೆ. ಉಪಾಧಿ, ವಿಶೇಷ—ಎಂಬೀ ಎರಡು ಶಬ್ದಗಳ ಅರ್ಥವನ್ನು ವೇದಾಂತಾಭ್ಯಾಸಿಗಳಾದ ನಾವು ಚೆನ್ನಾಗಿ ತಿಳಿದುಕೊಳ್ಳಬೇಕು. ಉಪಾಧಿ ಎಂದರೆ ಹೊರಗಿನ ಲಕ್ಷಣವೆಂದರ್ಥ. ಕಾಗೆಗೆ ಕಪ್ಪುಬಣ್ಣ ಉಪಾಧಿ, ಮಾನವರಿಗೆ ಕೈಕಾಲುಗಳು ಉಪಾಧಿ, ಮನೆಮಠಗಳಿಗೆ ಗೋಡೆ ಮೇಲ್ಛಾವಣೆಗಳು ಉಪಾಧಿ ಇತ್ಯಾದಿ; ಇನ್ನು ವಿಶೇಷ ಎಂದರೆ, ಜಾತಿ, ಗುಣ, ಕ್ರಿಯಾ, ಸಂಬಂಧಗಳು.</p>
  </div>
  <div>
    <p>ಲೋಕದಲ್ಲಿರುವ ಯಾವದೇ ವಸ್ತುಗಳಿಗೆ ಈ ಉಪಾಧಿ ವಿಶೇಷಗಳು ಇದ್ದೇ ಇರುತ್ತವೆ. ದೇವತೆಗಳೂ ಸೋಪಾಧಿಕರಾಗಿ ಸವಿಶೇಷರೇ ಆಗಿರುತ್ತಾರೆ. ಆದರೆ ವೇದಾಂತದಲ್ಲಿ ತಿಳಿಸಿರುವ ಬ್ರಹ್ಮವು ಸರ್ವಥಾ ನಿರುಪಾಧಿಕ ನಿರ್ವಿಶೇಷವಾಗಿರುತ್ತದೆ. ಅಂದರೆ ಬ್ರಹ್ಮದಲ್ಲಿ ನಾಮರೂಪ ಕ್ರಿಯಾಸಂಬಂಧವಾಗಲಿ, ದೇಶಕಾಲವಸ್ತುಗಳ ಸಂಬಂಧವಾಗಲಿ, ದೇಹ ಇಂದ್ರಿಯ ಮನೋಬುದ್ಧಿಗಳ ಸಂಬಂಧವಾಗಲಿ, ಶಬ್ದಸ್ಪರ್ಶರೂಪರಸಗಂಧಗಳಾಗಲಿ ಯಾವದೂ ಇಲ್ಲ. ಈ ಬ್ರಹ್ಮವು ಶಾಂತವೂ ಅನಂತವೂ ಅದ್ವಿತೀಯವೂ ನಿತ್ಯವೂ ಸತ್ಯವೂ ಆಗಿರುತ್ತದೆ. ಇದನ್ನು ಸ್ವಾನುಭವದಿಂದ ಸದ್ಗುರೂಪದೇಶದಿಂದಲೇ ಅರಿಯಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಮೌನವ್ಯಾಖ್ಯಾಸ್ವರೂಪಾಯ ಶಂಕರಾಯ ನಮಃ॥</div>
  <div><strong>ಶಂಕರಾಯ</strong> ನಮಸ್ತುಭ್ಯಂ ಭಾಸ್ಕರಾಯ ಸ್ವತೇಜಸೇ।<br/>ಬ್ರಹ್ಮಜ್ಞಾನಿವರಿಷ್ಠಾಯ ವೇದವೇದಾಂತವೇದಿನೇ॥</div>
  <div>
    <p>ಮಾರ್ಚ್ ೧೧</p>
  </div>
  <div>
    <p>೭೧. ಜ್ಞಾನವುಂಟಾದ ಕೂಡಲೇ ಮೋಕ್ಷ</p>
  </div>
  <div>ಸರ್ವಾಃ ಶ್ರುತಯಃ ಬ್ರಹ್ಮವಿದ್ಯಾನಂತರಂ ಮೋಕ್ಷಂ ದರ್ಶಯಂತ್ಯಃ ಮಧ್ಯೇ ಕಾರ್ಯಾಂತರಂ ವಾರಯಂತಿ॥</div>
  <div>
    <p>ಬ್ರಹ್ಮಸೂತ್ರಭಾಷ್ಯ ೧-೧-೪</p>
  </div>
  <div>
    <p>ಎಲ್ಲ ಶ್ರುತಿಗಳೂ ಬ್ರಹ್ಮಜ್ಞಾನವುಂಟಾದ ಕೂಡಲೇ ಮೋಕ್ಷವೆಂದು ತಿಳಿಸುವುದರಿಂದ, ಜ್ಞಾನಕ್ಕೂ ಮೋಕ್ಷಕ್ಕೂ ನಡುವೆ ಮಾಡಬೇಕಾದದ್ದು ಇನ್ನೇನೂ ಇರುವುದಿಲ್ಲವೆಂದು ಹೇಳುತ್ತಿವೆ.</p>
    <p>ಬ್ರಹ್ಮಜ್ಞಾನವು ಉಂಟಾಗುವುದಕ್ಕೆ ಸಾಧನಗಳೂ ಪ್ರಮಾಣಗಳೂ ಬೇಕಾಗುತ್ತವೆ. ಆದರೆ ಜ್ಞಾನೋದಯವಾದ ಮೇಲೆ ಮೋಕ್ಷಪ್ರಾಪ್ತಿಗಾಗಿ ಮಾಡಬೇಕಾದದ್ದು ಏನೇನೂ ಉಳಿದಿರುವುದಿಲ್ಲ. ಜ್ಞಾನಪ್ರಾಪ್ತಿಯಾದ ಕೂಡಲೇ ಮುಕ್ತಿಯು ದೊರಕಿದಂತೆಯೇ.</p>
    <p>ಮೋಕ್ಷವು ಸ್ವತಸ್ಸಿದ್ಧವಾದ್ದರಿಂದಲೂ ನಮ್ಮೆಲ್ಲರ ಸ್ವರೂಪವೇ ಆದ್ದರಿಂದಲೂ ಅದನ್ನು ಕ್ರಿಯೆಯಿಂದ ಹೊಸದಾಗಿ ಪಡೆಯಬೇಕಾಗಿಲ್ಲ. ಅಜ್ಞಾನವೇ ಮುಕ್ತಿಗೆ ಅಡ್ಡಿಯಾದ್ದರಿಂದ ಅಜ್ಞಾನನಿವೃತ್ತಿಯೇ ಮೋಕ್ಷವು. ಜ್ಞಾನದಿಂದ ಅಜ್ಞಾನವು ನಿವೃತ್ತವಾದ ಬಳಿಕ, ಸ್ವತಸ್ಸಿದ್ಧವಾಗಿದ್ದ ಮುಕ್ತಿಯು ತಾನಾಗಿ ತೋರಿಕೊಳ್ಳುತ್ತದೆ. ಇದಕ್ಕೇ <strong>ಜೀವನ್ಮುಕ್ತಿ</strong>ಯೆಂದೂ <strong>ಸದ್ಯೋಮುಕ್ತಿ</strong>ಯೆಂದೂ ವೇದಾಂತದಲ್ಲಿ ಹೆಸರು.</p>
    <p>ಬ್ರಹ್ಮಜ್ಞಾನವುಂಟಾದ ಬಳಿಕ ಧ್ಯಾನ, ಜಪ, ಉಪಾಸನೆ, ಚಿತ್ತ ನಿರೋಧ ಪ್ರಸಂಖ್ಯಾನಾದಿಗಳನ್ನು ಮಾಡಿದರೇ ಮೋಕ್ಷವೆಂದು ಕೆಲವರು ಹೇಳುತ್ತಾರೆ. ದೇಹಪತನಾನಂತರವೇ ಮುಕ್ತಿಯೆಂದು ಮತ್ತೆ ಕೆಲವರು ಹೇಳುತ್ತಾರೆ. ಈ ಯಾವ ವಾದಗಳೂ ಶ್ರೀಶಂಕರಭಗವತ್ಪಾದರಿಗಾಗಲಿ ಶ್ರುತಿಗಳಿಗಾಗಲಿ ಸಮ್ಮತವಲ್ಲ. ಜ್ಞಾನಸಮಕಾಲದಲ್ಲಿಯೇ ಮೋಕ್ಷವೆಂದು ಶ್ರುತಿಗಳು ಸಾರಿ ಸಾರಿ ಹೇಳುತ್ತಿವೆ. ಜ್ಞಾನಪ್ರಾಪ್ತಿಯೇ ಮುಕ್ತಿಯು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಸದಾನಂದಸ್ವರೂಪಾಯ ಶಂಕರಾಯ ನಮಃ॥</div>
  <div>ಅವಸ್ಥಾರಹಿತಂ ಶಾಂತಂ <strong>ಶಂಕರಂ</strong> ಲೋಕಶಂಕರಮ್।<br/>ಪರಿಪೂರ್ಣಂ ಸದಾಪೂರ್ಣಂ ಪರಿಶುದ್ಧಂ ಸದಾ ಭಜೇ॥</div>
  <div>
    <p>ಮಾರ್ಚ್ ೧೨</p>
  </div>
  <div>
    <p>೭೨. ‘ಅವಸ್ಥಾತ್ರಯಾನುಭವ’ವು ಸಾರ್ವತ್ರಿಕ</p>
  </div>
  <div>ಸಮಾನಂ ಹಿ ಸರ್ವಪ್ರಾಣಿನಾಂ ಪರ್ಯಾಯೇಣ ಜಾಗ್ರತ್ ಸ್ವಪ್ನ-ಸುಷುಪ್ತಿಗಮನಮ್।</div>
  <div>
    <p>ಪ್ರಶ್ನಭಾಷ್ಯ ೪-೫</p>
  </div>
  <div>
    <p>ಒಂದಾದನಂತರ ಮತ್ತೊಂದರಂತೆ ಎಚ್ಚರ ಕನಸು ನಿದ್ರೆಗಳು ಬರುತ್ತಿರುವದು ಸಕಲ ಪ್ರಾಣಿಗಳಿಗೂ ಸಮಾನವಾಗಿರುತ್ತದೆ.</p>
    <p>ಮೊದಲು ಎಚ್ಚರ, ಎಚ್ಚರದಿಂದ ನಿದ್ರೆ, ನಿದ್ರೆಯಿಂದ ಕನಸು, ಪುನಃ ಕನಸಿನಿಂದ ಎಚ್ಚರ—ಹೀಗೆ ಅನುಭವವಾಗುತ್ತಿರುವದು ಎಲ್ಲ ಪ್ರಾಣಿಗಳಿಗೂ ಸಮಾನವಾಗಿರುತ್ತದೆ. ಈ ಸಾರ್ವತ್ರಿಕವಾಗಿರುವ ಅನುಭವವನ್ನು ವೇದಾಂತದಲ್ಲಿ <strong>ಅವಸ್ಥಾತ್ರಯಾನುಭವ</strong> ಎನ್ನುತ್ತಾರೆ. ಸಾರ್ವತ್ರಿಕವೆಂದರೆ ಎಲ್ಲರಿಗೂ ಯಾವಾಗಲೂ ಒಂದೇ ರೂಪವಾಗಿರುವದು ಎಂದರ್ಥ. ಶ್ರೀಮಂತನಿಂದ ಬಡವನ ವರೆಗೂ, ಪಂಡಿತನಿಂದ ಪಾಮರನ ವರೆಗೂ, ಮಹಾರಾಜನಿಂದ ಸೇವಕನ ವರೆಗೂ ಈ ‘ಅವಸ್ಥಾತ್ರಯಾನುಭವ’ವು ಸಮಾನವಾಗಿರುತ್ತದೆ.</p>
    <p>ಈ ಅವಸ್ಥಾತ್ರಯದ ವಿಚಾರದಿಂದ ನಮಗೆ ನಮ್ಮ ಪರಮಾರ್ಥಸ್ವರೂಪದ ಅರಿವು ಉಂಟಾಗುತ್ತದೆ. ಎಚ್ಚರವಿದ್ದಾಗ ಕನಸಿಲ್ಲ , ಕನಸಿದ್ದಾಗ ಎಚ್ಚರವಿಲ್ಲ , ಸುಷುಪ್ತಿಯಿದ್ದಾಗ ಎಚ್ಚರವಿಲ್ಲ ; ಎಚ್ಚರದ ಶರೀರಾದಿಗಳು ಕನಸಿನಲ್ಲಿಲ್ಲ , ಕನಸಿನ ಶರೀರಾದಿಗಳು ಎಚ್ಚರದಲ್ಲಿಲ್ಲ , ಸುಷುಪ್ತಿಯಲ್ಲಂತೂ ಯಾವ ಶರೀರಾದಿಗಳ ಸಂಬಂಧವೂ ಇಲ್ಲ. ಉಪಾಧಿಸಂಬಂಧವು ಹೀಗೆ ಬದಲಾವಣೆಯಾಗುತ್ತಲೇ ಇರುತ್ತದೆ. ಅವಸ್ಥಾತ್ರಯ ಗಳಾಗಲಿ, ಅವಸ್ಥಾಸಂಬಂಧವಾಗಲಿ ಆತ್ಮನಲ್ಲಿ ಇಲ್ಲವೇ ಇಲ್ಲ. ಆತ್ಮನು ಮಾತ್ರ ಯಾವಾಗಲೂ ಪರಿಶುದ್ಧನಾಗಿರುತ್ತಾನೆ. ಅವಸ್ಥಾತ್ರಯಗಳಿಗೆ ಸಾಕ್ಷಿರೂಪನಾಗಿ ನಿತ್ಯನಿರವಸ್ಥನಾದ ಆತ್ಮನಲ್ಲಿ ಯಾವ ಉಪಾಧಿಗಳ ಸಂಬಂಧವೂ ಇಲ್ಲ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಸಂಸಾರದುಃಖರಹಿತಾಯ ಶಂಕರಾಯ ನಮಃ॥</div>
  <div>ಪ್ರೇಯೋಮಾರ್ಗವಿನಿರ್ಮುಕ್ತಂಶ್ರೇಯೋಮಾರ್ಗಾನುಸಾರಿಣಮ್।ಸರ್ವಸಂಸಾರನಿರ್ಮುಕ್ತಂ ವಂದೇಽಹಂ <strong>ಶಂಕರಂ</strong> ಸದಾ॥</div>
  <div>
    <p>ಮಾರ್ಚ್ ೧೩</p>
  </div>
  <div>
    <p>೭೩. ದೇವತಾಸಾಯುಜ್ಯವೂ ಸಂಸಾರಗತಿಯೇ!</p>
  </div>
  <div>ತಸ್ಮಾತ್ ಅಗ್ನ್ಯಾದಿದೇವತಾಪ್ಯಯಲಕ್ಷಣಾಪಿ ಗತಿಃ ನಾಲಂ ಸಂಸಾರದುಃಖೋಪಶಮನಾಯ ಇತ್ಯರ್ಥಃ।</div>
  <div>
    <p>ಐತರೇಯಭಾಷ್ಯ ೧-೨-೧</p>
  </div>
  <div>
    <p>ಆದ್ದರಿಂದ ಅಗ್ನಿಸಾಯುಜ್ಯ, ವಾಯುದೇವತಾಸಾಯುಜ್ಯರೂಪವಾಗಿರುವ ಗತಿಯೂ ಸಂಸಾರದ ದುಃಖಗಳನ್ನು ಕಳೆಯಲು ಸಾಧ್ಯವಾಗದು.</p>
    <p>ಕರ್ಮಗಳನ್ನೂ ದೇವತೋಪಾಸನೆಗಳನ್ನೂ ಮಾಡಿದರೆ ಆಯಾ ದೇವತೆಗಳ ಲೋಕಗಳನ್ನು ಪಡೆದು ಅಲ್ಲಿ ಸುಖಗಳನ್ನು ಅನುಭವಿಸಿ ಅನಂತರ ಆಯಾ ದೇವತಾಸಾಯುಜ್ಯವನ್ನು ಹೊಂದುತ್ತಾರೆ—ಎಂದು ಶಾಸ್ತ್ರಗಳಲ್ಲಿ ತಿಳಿಸಿರುತ್ತದೆ. ಇದನ್ನೇ ಮೋಕ್ಷವೆಂದು ಕೆಲವರು ಭ್ರಮಿಸಿರುತ್ತಾರೆ. ಈ ದೇವಲೋಕಪ್ರಾಪ್ತಿಯು ಅಥವಾ ದೇವತಾಸಾಯುಜ್ಯಪ್ರಾಪ್ತಿಯು ಮುಕ್ತಿಯಲ್ಲ. ಮುಕ್ತಿಯೆಂಬುದು ಗತಿಯಲ್ಲ , ಗತಿಯಾದರೆ ಮುಕ್ತಿಯಲ್ಲ.</p>
    <p>ಏಕೆಂದರೆ ದೇವತೆಗಳಿಗೂ ಸುಖದುಃಖ, ರಾಗದ್ವೇಷ, ಹಸಿವು ಬಾಯಾರಿಕೆ, ಜನ್ಮಮರಣಗಳ ಸಂಬಂಧವು ಇದ್ದೇ ಇರುತ್ತದೆ. ಇದಕ್ಕೇ ಹೆಸರು ಸಂಸಾರ. ಎಲ್ಲಿ ಸಂಸಾರವಿದೆಯೋ ಅಲ್ಲಿ ಅವಿದ್ಯೆಯು ಇದ್ದೇ ಇರುತ್ತದೆ. ದೇವತಾಲೋಕಪ್ರಾಪ್ತಿಯೂ ಸಂಸಾರಗತಿಯೇ. ಅಗ್ನಿ, ಆದಿತ್ಯ, ವಾಯು, ಕುಬೇರ, ಇಂದ್ರ ಮುಂತಾದ ದೇವತೆಗಳಿಗೆ ಅಣಿಮಾದಿಸಿದ್ಧಿಗಳಿರಬಹುದು, ಇವರಿಗೆ ಸಕಲಭೋಗರಾಶಿಗಳೂ ಇರಬಹುದು, ಇವರಿಗೆ ಅಂತರ್ಧಾನತಿರೋಧಾನ ಸಾಮರ್ಥ್ಯವೂ ಇರಬಹುದು. ಇಷ್ಟಿದ್ದರೂ ಇದೇನು ಮೋಕ್ಷವಲ್ಲ , ಇದೂ ಸಂಸಾರಗತಿಯ ರೂಪಾಂತರವೇ ಆಗಿರುತ್ತದೆ.</p>
    <p>ಆತ್ಮಜ್ಞಾನದಿಂದ ಮಾತ್ರವೇ ಮೋಕ್ಷವು ದೊರಕುತ್ತದೆ. ಅವಿದ್ಯಾನಿವೃತ್ತಿಯೇ ಮೋಕ್ಷವು. ವಿದ್ಯೆಯಿಂದಲೇ ಸರ್ವದುಃಖನಿವೃತ್ತಿಯು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಕರ್ಮತಾಪರಹಿತಾಯ ಶಂಕರಾಯ ನಮಃ॥</div>
  <div>ಪುಣ್ಯಪಾಪವಿನಿರ್ಮುಕ್ತಂ ಗುಣತ್ರಯವಿದೂರಗಮ್।<br/>ಅವಧೂತವರಿಷ್ಠಂ ತಂ <strong>ಶಂಕರಂ</strong> ನೌಮಿ ಸದ್ಗುರುಮ್॥</div>
  <div>
    <p>ಮಾರ್ಚ್ ೧೪</p>
  </div>
  <div>
    <p>೭೪. ಜ್ಞಾನದಿಂದ ಪುಣ್ಯಪಾಪಗಳೆರಡೂ ಭಸ್ಮ!</p>
  </div>
  <div>ತೇ ಏತೇ ಸಾಧ್ವಕರಣಪಾಪಕ್ರಿಯೇ ಏವಮ್ ಏತಂ ನ ತಪತಃ, ಯಥಾ ಅವಿದ್ವಾಂಸಂ ತಪತಃ।</div>
  <div>
    <p>ತೈತ್ತಿರೀಯಭಾಷ್ಯ ೨-೯</p>
  </div>
  <div>
    <p>ಪುಣ್ಯಕರ್ಮಗಳನ್ನು ಮಾಡದಿರುವದು ಮತ್ತು ಪಾಪಕರ್ಮಗಳನ್ನು ಮಾಡುವದು–ಎಂಬಿವುಗಳು ಅಜ್ಞಾನಿಗಳನ್ನು ಹೇಗೆ ಸುಡುತ್ತವೆಯೋ ಹಾಗೆ ಬ್ರಹ್ಮಜ್ಞಾನಿಯನ್ನು ಖಂಡಿತವಾಗಿಯೂ ಸುಡಲಾರವು.</p>
  </div>
  <div>
    <p>ಅವಿದ್ಯೆಯುಳ್ಳವನಿಗೇ ಕರ್ತೃತ್ವ ಭೋಕ್ತೃತ್ವ ಬುದ್ಧಿ ಇರುತ್ತದೆ. ದೇಹಾದಿ ಅಧ್ಯಾಸವುಳ್ಳವನೇ ರಾಗದ್ವೇಷಪ್ರೇರಿತನಾಗಿ ಪುಣ್ಯಪಾಪಕರ್ಮಗಳನ್ನು ಮಾಡುತ್ತಾನೆ. ಇದು ಪುಣ್ಯಕರ್ಮ, ಇದರಿಂದ ಒಳ್ಳೆಯ ಫಲವು ಬರುತ್ತದೆ, ಇದು ನನಗೆ ಬೇಕು ಎಂದು ತಿಳಿದಮೇಲೆಯೇ ಅಲ್ಲವೆ, ಪುಣ್ಯಕರ್ಮಗಳನ್ನು ಮಾಡುತ್ತಾನೆ? ಇದು ಪಾಪಕರ್ಮ, ಇದರಿಂದ ಅನಿಷ್ಟಫಲವು ಉಂಟಾಗುತ್ತದೆ, ಇದು ನನಗೆ ಬೇಡ—ಎಂದು ತಿಳಿದು ಪಾಪಕರ್ಮಗಳನ್ನು ಮನುಷ್ಯನು ಬಿಡುತ್ತಾನೆ. ಪುಣ್ಯಕರ್ಮಗಳನ್ನು ಮಾಡದೇ ಜೀವನವನ್ನು ಕಳೆದಾಗ, ಅಯ್ಯೋ! ನಾನು ಪುಣ್ಯಕರ್ಮಗಳನ್ನು ಮಾಡಲಿಲ್ಲವಲ್ಲ ಎಂದು ಪರಿತಪಿಸುತ್ತಾನೆ. ಹಾಗೆಯೇ ಏನಾದರೂ ಪಾಪಕರ್ಮಗಳನ್ನು ಮಾಡಿಬಿಟ್ಟಿದ್ದರೆ ಅದನ್ನೇ ಸ್ಮರಿಸುತ್ತಾ ಛೇ, ನಾನೆಂಥ ಕೆಟ್ಟಕರ್ಮಗಳನ್ನು ಮಾಡಿಬಿಟ್ಟೆನಲ್ಲ , ನನಗೆ ಏನು ಕೆಟ್ಟ ಗತಿ ಕಾಯ್ದು ಕೊಂಡಿದೆಯೊ? ಎಂದು ಅಜ್ಞಾನಿಯು ಸದಾ ಪರಿತಪಿಸುತ್ತಾ ಚಿಂತಾಕ್ರಾಂತನಾಗಿ ಕಾಲವನ್ನು ಕಳೆಯುತ್ತಿರುತ್ತಾನೆ.</p>
  </div>
  <div>
    <p>ಆದರೆ ಇಂಥ ಯೋಚನೆಯೂ ಕೂಡ ಬ್ರಹ್ಮಜ್ಞಾನಿಯ ಕನಸಿನಲ್ಲೂ ಬರಲಾರದು. ಸರ್ವಾತ್ಮಭಾವ ಸಂಪನ್ನನಾಗಿರುವ ಬ್ರಹ್ಮನಿಷ್ಠನಾದ ಬ್ರಹ್ಮಜ್ಞಾನಿಗೆ ಪುಣ್ಯಪಾಪಕರ್ಮಗಳೆರಡೂ ಬ್ರಹ್ಮ ಸ್ವರೂಪವೇ ಆಗಿರುತ್ತವೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ರಾಗದ್ವೇಷಾದಿದೋಷಪರಿಹಾರಕಾಯ ಶಂಕರಾಯ ನಮಃ॥</div>
  <div>ರಾಗದ್ವೇಷವಿನಿರ್ಮುಕ್ತಂ ಸಮದರ್ಶಿನಮೀಶ್ವರಮ್।<br/>ಸರ್ವಭೂತಾತ್ಮಭೂತಸ್ಥಂ <strong>ಶಂಕರಂ</strong> ನೌಮಿ ಸರ್ವಗಮ್॥</div>
  <div>
    <p>ಮಾರ್ಚ್ ೧೫</p>
  </div>
  <div>
    <p>೭೫. ಅಜ್ಞಾನಿಗಳಿಗೆ ಎಲ್ಲೆಲ್ಲೂ ರಾಗದ್ವೇಷಗಳೇ</p>
  </div>
  <div>ಯಾ ಹಿ ಪುರುಷಸ್ಯ ಪ್ರಕೃತಿಃ ಸಾ ರಾಗದ್ವೇಷಪುರಸ್ಸರಾ ಏವ ಸ್ವಕಾರ್ಯೇ ಪುರುಷಂ ಪ್ರವರ್ತಯತಿ।</div>
  <div>
    <p>ಗೀತಾಭಾಷ್ಯ ೩-೩೪</p>
  </div>
  <div>
    <p>ಪ್ರತಿಯೊಬ್ಬ ಮಾನವನ ಪ್ರಕೃತಿಯೂ ಅವನನ್ನು ರಾಗದ್ವೇಷಪುರಸ್ಸರವಾಗಿಯೇ ತನ್ನ ಕಾರ್ಯದಲ್ಲಿ ಪ್ರೇರಿಸುತ್ತದೆ.</p>
    <p>ಪ್ರತಿಯೊಬ್ಬ ಮನುಷ್ಯನಿಗೂ ಅವನದೇ ಆದ ಒಂದು ಸ್ವಭಾವವು ಇರುತ್ತದೆ. ಇದು ಎಲ್ಲರಿಗೂ ಸಮಾನವಾಗಿರುವದಿಲ್ಲ. ಒಂದೇ ತಾಯಿಗೆ ಹತ್ತು ಜನ ಮಕ್ಕಳಿದ್ದರೆ ಅವರೊಬ್ಬೊಬ್ಬರಿಗೂ ಭಿನ್ನಭಿನ್ನವಾದ ಸಂಸ್ಕಾರವಿರುತ್ತದೆ. ಇದಕ್ಕೆ ‘ಅವಿದ್ಯಾಪ್ರಕೃತಿ’ ಎಂದು ಹೆಸರು. ಆಯಾ ಮನುಷ್ಯನು ತನ್ನ ತನ್ನ ಪ್ರಕೃತಿಗೆ ತಕ್ಕಂತೆ ಆಯಾ ವಿಷಯಗಳನ್ನು ಗ್ರಹಿಸುತ್ತಾನೆ. ತರಕಾರಿ, ಹಣ್ಣುಗಳಲ್ಲೂ ನಮಗೆ ರಾಗದ್ವೇಷಗಳಿರುತ್ತವೆ. ಒಬ್ಬನಿಗೆ ಆಲೂಗಡ್ಡೆಯಲ್ಲಿ ರಾಗವಾದರೆ ಮತ್ತೊಬ್ಬನಿಗೆ ಅದರಲ್ಲಿ ದ್ವೇಷ. ಹೀಗೆ ಎಲ್ಲ ವಸ್ತುಗಳಲ್ಲೂ ನಮಗೆ ರಾಗದ್ವೇಷಗಳೇ ತುಂಬಿರುತ್ತವೆ.</p>
    <p>ಈ ರಾಗದ್ವೇಷಗಳು ಲೌಕಿಕಪದಾರ್ಥಗಳಿಗೆ ಮಾತ್ರ ಸೀಮಿತವಾಗಿಲ್ಲ. ದೇವತೆಗಳ ವಿಷಯದಲ್ಲೂ ರಾಗದ್ವೇಷಗಳು. ಒಬ್ಬನಿಗೆ ಗಣಪತಿಯಲ್ಲಿ ರಾಗ, ಇನ್ನೊಬ್ಬನಿಗೆ ಲಕ್ಷ್ಮಿಯಲ್ಲಿ ರಾಗ; ಶಾಸ್ತ್ರ ಪುರಾಣಗಳೂ ಇದಕ್ಕೇನು ಹೊರತಲ್ಲ. ವೇದಾಂತದಲ್ಲಿ ಒಬ್ಬನಿಗೆ ರಾಗವಿದ್ದರೆ ಮತ್ತೊಬ್ಬನಿಗೆ ದ್ವೇಷ. ಬಣ್ಣಗಳಲ್ಲೂ ರಾಗದ್ವೇಷ, ಭಾಷೆ ಆಚಾರವಿಚಾರದಲ್ಲೂ ರಾಗದ್ವೇಷಗಳೇ. ಅಂತೂ ‘ರಾಗದ್ವೇಷಾತ್ಮಕಂ ಸರ್ವಂ’—ಎಂದಾಗಿಬಿಟ್ಟಿದೆ. ಮಾನವನು ಯಾವದನ್ನೇ ನೋಡಿದರೂ ಚೆನ್ನಾಗಿದೆ, ಚೆನ್ನಾಗಿಲ್ಲ , ಬೇಕು, ಬೇಡ—ಅಂತಲೇ ನೋಡುತ್ತಾನೆ. ಇದು ವಸ್ತುನಿಷ್ಠವಲ್ಲ , ದೃಷ್ಟಿದೋಷ. ಜ್ಞಾನಿಯ ದೃಷ್ಟಿಯಿಂದ ಎಲ್ಲವೂ ಆನಂದರೂಪವಾದ ಬ್ರಹ್ಮವೇ. ಇದೇ ಸಮ್ಯಗ್ದೃಷ್ಟಿ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಔಪನಿಷದಪುರುಷವಿದೇ ಶಂಕರಾಯ ನಮಃ॥</div>
  <div>ಜೀವಾನಾಂ ಪ್ರತ್ಯಗಾತ್ಮಾನಂ ಹ್ಯಸಂಸಾರಿಸ್ವರೂಪಿಣಮ್।<br/>ಔಪನಿಷದನಿಷ್ಠಂ ಶ್ರೀ<strong>ಶಂಕರಂ</strong> ಸದ್ಗುರುಂ ಭಜೇ॥</div>
  <div>
    <p>ಮಾರ್ಚ್ ೧೬</p>
  </div>
  <div>
    <p>೭೬. ಇವನೇ “ಔಪನಿಷದ ಪುರುಷ”ನು</p>
  </div>
  <div>ಯೋಽಸೌ ಉಪನಿಷತ್ ಸ್ವೇವ ಅಧಿಗತಃ ಪುರುಷಃ ಅಸಂಸಾರೀ ಬ್ರಹ್ಮ ಸರ್ವೇಷಾಮ್ ಆತ್ಮಾ।</div>
  <div>
    <p>ಬ್ರಹ್ಮಸೂತ್ರಭಾಷ್ಯ ೧-೧-೪</p>
  </div>
  <div>
    <p>ಉಪನಿಷತ್ತುಗಳಲ್ಲಿ ಮಾತ್ರವೇ ತಿಳಿಸಲ್ಪಟ್ಟಿರುವ ಅಸಂಸಾರಿಯಾಗಿರುವ ಈ ಪುರುಷನು ಎಲ್ಲರಿಗೂ ಆತ್ಮನಾಗಿರುವ ಬ್ರಹ್ಮವೇ ಆಗಿರುತ್ತಾನೆ.</p>
    <p>ಪೌರಾಣಿಕ ದೇವತೆಗಳಿಗೂ ಔಪನಿಷದಪುರುಷನಿಗೂ ತುಂಬಾ ವಿಶೇಷವುಂಟು. ಪುರಾಣಗಳಲ್ಲಿ ತಿಳಿಸಿರುವ ದೇವರುಗಳು ಪರಸ್ಪರ ಭಿನ್ನರು ಹಾಗೂ ವಿಲಕ್ಷಣರಾಗಿರುತ್ತಾರೆ. ಅವರೆಲ್ಲರೂ ಸಾಕಾರರಾದ ಸಗುಣರಾದ ಸೋಪಾಧಿಕರು. ಈ ದೇವರುಗಳಿಗೆ ಜನ್ಮಾದಿವಿಕಾರಗಳು ಉಂಟು. ಈ ದೇವರುಗಳು ದೇಶಕಾಲವಸ್ತುಗಳಿಂದ ಪರಿಚ್ಛಿನ್ನರೂ ಆಗಿರುತ್ತಾರೆ. ಇವರಿಗೆ ತಮ್ಮ ತಮ್ಮದೇ ಆದ ಸಂಸಾರಪರಿವಾರವೇ ಇರುತ್ತದೆ.</p>
    <p>ಆದರೆ ಪರಬ್ರಹ್ಮವು ಈ ದೇವತೆಗಳಿಗೆಲ್ಲ ಆತ್ಮನಾಗಿರುವ ಪರಿಶುದ್ಧವಾದ ತತ್ತ್ವವು. ಪರಬ್ರಹ್ಮದ ಸ್ವರೂಪವನ್ನು ಸರಿಯಾಗಿ ತಿಳಿಯಬೇಕಾದರೆ ಉಪನಿಷತ್ತುಗಳನ್ನೇ ಆಶ್ರಯಿಸಬೇಕು. ಈಶ, ಕೇನ, ಕಾಠಕ, ಪ್ರಶ್ನ, ಮುಂಡಕ, ಮಾಂಡೂಕ್ಯ, ಐತರೇಯ, ತೈತ್ತಿರೀಯ, ಛಾಂದೋಗ್ಯ, ಬೃಹದಾರಣ್ಯಕ, ಶ್ವೇತಾಶ್ವತರ, ಕೌಷೀತಕಿ, ಜಾಬಾಲ ಮತ್ತು ಕೈವಲ್ಯಗಳೆಂಬ ಹದಿನಾಲ್ಕು ಪ್ರಾಮಾಣಿಕ ಉಪನಿಷತ್ತುಗಳಲ್ಲಿ ಪರಬ್ರಹ್ಮತತ್ತ್ವ ವನ್ನು ಅನುಭವಾನುಸಾರವಾಗಿ ತಿಳಿಸಿರುತ್ತದೆ.</p>
    <p>ಆದ್ದರಿಂದಲೇ ಪರಬ್ರಹ್ಮಕ್ಕೆ “<strong>ಔಪನಿಷದ ಪುರುಷ</strong>” ಎಂದು ಹೆಸರು. ಉಪನಿಷತ್ತುಗಳಿಂದಲೇ ತಿಳಿಯಬೇಕಾಗಿರುವ ತತ್ತ್ವವಿದು. ಉಪನಿಷತ್ತುಗಳಲ್ಲಿ ಮಾತ್ರವೇ ತಿಳಿಸಿರುವ ತತ್ತ್ವ. ಉಪನಿಷತ್ತುಗಳನ್ನು ಸಂಪ್ರದಾಯಕ್ರಮದಿಂದ ಅಧ್ಯಯನಮಾಡಿದರೆ ಮಾತ್ರವೇ ಅರ್ಥವಾಗುವ ರಹಸ್ಯ ವಿದು! ಸಕಲಜೀವರುಗಳಿಗೂ ಆತ್ಮನಾಗಿರುವ ತತ್ತ್ವವೇ ಪರಬ್ರಹ್ಮವು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಸ್ವಾತ್ಮಾನಂದಪರಾಯಣಾಯ ಶಂಕರಾಯ ನಮಃ॥</div>
  <div>ಆತ್ಮಭೂತಂ ಸ್ವಾತ್ಮನಿಷ್ಠಂ ಸ್ವರೂಪಸ್ಥಂ ಪರಂ ಗುರುಮ್।<br/>ಸಚ್ಚಿದಾನಂದಮಾತ್ಮಾನಂ <strong>ಶಂಕರಂ</strong> ನೌಮಿ ಭಕ್ತಿತಃ॥</div>
  <div>
    <p>ಮಾರ್ಚ್ ೧೭</p>
  </div>
  <div>
    <p>೭೭. ಅಜ್ಞಾನಿಗಳಿಗೆ ಆತ್ಮನು ತುಂಬಾ ದೂರ!</p>
  </div>
  <div>ಆತ್ಮತತ್ತ್ವಂ ವರ್ಷಕೋಟಿಶತೈರಪಿ ಅವಿದುಷಾಮ್ ಅಪ್ರಾಪ್ಯತ್ವಾತ್ ದೂರೇ ಇವ।</div>
  <div>
    <p>ಈಶಾವಾಸ್ಯಭಾಷ್ಯ ೫</p>
  </div>
  <div>
    <p>ಶತಕೋಟಿವರ್ಷಗಳಾದರೂ ಅಜ್ಞಾನಿಗಳಿಗೆ ಆತ್ಮತತ್ತ್ವವು ಸಿಕ್ಕುವದಿಲ್ಲವಾದ್ದರಿಂದ ಅವರಿಗೆ ತುಂಬಾ ದೂರವಾಗಿರುವಂತೆ ತೋರುತ್ತದೆ.</p>
    <p>ಆತ್ಮನೆಂದರೆ ತಾನು, ಅನಾತ್ಮನೆಂದರೆ ತಾನಲ್ಲದ್ದು. ತನಗೆ ತಾನು ದೂರವೋ ಹತ್ತಿರವೋ? ಈ ಪ್ರಶ್ನೆಯೇ ಸರಿಯಲ್ಲ. ಏಕೆಂದರೆ ತಾನೇ ಆದ್ದರಿಂದ. ಅನಾತ್ಮವಸ್ತುಗಳಾದರೆ ಕೆಲವು ವಸ್ತುಗಳು ಹತ್ತಿರದಲ್ಲಿರುತ್ತವೆ, ಕೆಲವು ಪದಾರ್ಥಗಳು ದೂರದಲ್ಲಿರುತ್ತವೆ. ಉದಾಹರಣೆಗೆ: ಬೆಂಗಳೂರಿಗೆ ಮೈಸೂರು ಹತ್ತಿರದಲ್ಲಿದೆ, ಬಿಜಾಪುರ ದೂರದಲ್ಲಿದೆ ಎನ್ನಬಹುದು. ಆತ್ಮನು ನಮ್ಮೆಲ್ಲರ ನಿಜಸ್ವರೂಪವೇ ಆದ್ದರಿಂದ ತುಂಬಾ ತುಂಬಾ ಬಹಳ ತೀರಾ ಹತ್ತಿರದಲ್ಲಿ ಇದ್ದಾನೆ—ಎಂದರೆ ತಪ್ಪಾಗದು.</p>
  </div>
  <div>
    <p>ಆದರೆ ಅಜ್ಞಾನಿಗಳಿಗೆ ಆತ್ಮನು ತುಂಬಾ ತುಂಬಾ ದೂರದಲ್ಲಿದ್ದಾನೋ ಎಂಬಂತಾಗಿಬಿಟ್ಟಿದೆ. ಏಕೆಂದರೆ ಅಜ್ಞಾನಿಗಳಿಗೆ ಆತ್ಮನೆಂದರೆ ಒಂದು ವಸ್ತು, ಆತ್ಮನೆಂದರೆ ಒಂದು ದೇವತೆ, ಆತ್ಮನೆಂದರೆ ಸಾಕಾರನಾದ ಒಬ್ಬ ಈಶ್ವರ! ಹೀಗೆ ತಿಳಿದುಕೊಂಡಿರುವದೇ ತಪ್ಪು. ಅಂಥ ಸಾಕಾರನಾದ ಒಬ್ಬ ಈಶ್ವರನು ಇಲ್ಲವೇ ಇಲ್ಲ. ಅಂಥ ಇಲ್ಲದ ಆತ್ಮನನ್ನು ಕಲ್ಪಿಸಿಕೊಂಡು ಅವನನ್ನು ಹೊಂದುವದಕ್ಕಾಗಿ ಮಾಡುವ ಪ್ರಯತ್ನವೆಲ್ಲ ವ್ಯರ್ಥವಲ್ಲವೆ? ತನಗಿಂತ ಭಿನ್ನವಾಗಿರುವ ದೂರದಲ್ಲಿರುವ ವಸ್ತುವೆಂದು ಆಕಾಶವನ್ನು ತಿಳಿದು ಅದನ್ನು ಮುಟ್ಟಲು ಪ್ರಯತ್ನಿಸಿದರೆ ಎಂದಾದರೂ ಸಾಧ್ಯವೇ? ಖಂಡಿತಾ ಇಲ್ಲ. ಅಜ್ಞಾನವನ್ನು ದೂರಮಾಡಿಕೊಂಡು ಜ್ಞಾನವನ್ನು ಪಡೆದುಕೊಂಡು ಜ್ಞಾನಚಕ್ಷುಸ್ಸಿನಿಂದ ನೋಡಿದರೆ ಆತ್ಮನು ಹತ್ತಿರ! ಅಲ್ಲಾ, ತುಂಬಾ ಸಮೀಪ; ಅಲ್ಲಾ , ತಾನೇ ಆತ್ಮನು, ಆತ್ಮನೇ ತಾನೆಂದು ತಿಳಿದುಬಿಡುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಭಾಗ್ಯಶಾಲಿನೇ ಶಂಕರಾಯ ನಮಃ॥</div>
  <div>ಶ್ರುತಿಮಾತೃಪ್ರಿಯಂ ಪುತ್ರಂ ಸಮ್ಯಗ್ದರ್ಶಿನಮಚ್ಯುತಮ್।<br/>ಭಾಗ್ಯವಂತಂ ಭಾಷ್ಯಕಾರಂ ವಂದೇ <strong>ಶಂಕರ</strong>ದೇಶಿಕಮ್॥</div>
  <div>
    <p>ಮಾರ್ಚ್ ೧೮</p>
  </div>
  <div>
    <p>೭೮. ‘ಶ್ರುತಿಮಾತೆ’ಯ ಸಂಕಟ!</p>
  </div>
  <div>ಅಹೋ, ಭಾಗ್ಯಹೀನತಾ ಲೋಕಸ್ಯ! ಯತ್ ಶಕ್ಯದರ್ಶನಮಪಿ ಆತ್ಮಾನಂ ನ ಪಶ್ಯತಿ, ಇತಿ ಲೋಕಂ ಪ್ರತಿ ಅನುಕ್ರೋಶಂ ದರ್ಶಯತಿ ಶ್ರುತಿಃ।</div>
  <div>
    <p>ಬೃಹದಾರಣ್ಯಕಭಾಷ್ಯ ೪-೩-೧೪</p>
  </div>
  <div>
    <p>ಅಯ್ಯೋ! ಜನಗಳ ದೌರ್ಭಾಗ್ಯವು ಎಂಥಹುದು! ಏಕೆಂದರೆ ಅತ್ಯಂತ ಸುಲಭವಾಗಿ ಆತ್ಮನನ್ನು ತಿಳಿಯಬಹುದಾದರೂ ಅರಿಯುತ್ತಿಲ್ಲವಲ್ಲ! ಎಂದು ಶ್ರುತಿಮಾತೆಯು ಜನಗಳನ್ನು ಕಂಡು ಕನಿಕರವನ್ನು (ಸಂಕಟದಿಂದ ಅನುಕಂಪೆಯನ್ನು ) ತೋರಿಸುತ್ತಿದ್ದಾಳೆ.</p>
  </div>
  <div>
    <p> ‘ಉಪನಿಷತ್’ ಶಬ್ದವು ಸ್ತ್ರೀಲಿಂಗದಲ್ಲಿದೆ. ‘ಶ್ರುತಿ’ಶಬ್ದವೂ ಸ್ತ್ರೀಲಿಂಗವೇ. ಉಪನಿಷತ್ತನ್ನೂ ಶ್ರುತಿಯನ್ನೂ ತಾಯಿಗೆ ಹೋಲಿಸಿ ಗೌರವಿಸುವದು ವಾಡಿಕೆ. ‘ತಾಯಿಗಿಂತ ದೇವರಿಲ್ಲ’ ಎಂದಲ್ಲವೆ, ನಾವೆಲ್ಲರೂ ಹಿಂದಿನಿಂದಲೂ ಹೇಳುತ್ತಾ ಬಂದಿರುತ್ತೇವೆ? ತಾಯಿಯ ಆಶೀರ್ವಾದ ಯಾರಿಗೆ ತಾನೇ ಬೇಡ? ‘ಮಾತೃದೇವೋ ಭವ’ ಎಂದು ವೇದವು ಸಾರುತ್ತಿದೆ.</p>
  </div>
  <div>
    <p>ಸರಿ, ಶ್ರುತಿಮಾತೆಯ ಉಪದೇಶವೇನು? ಎಂದರೆ, ಎಲೈ ಮಾನವರೆ, ನಿಮ್ಮೆಲ್ಲರ ಸ್ವರೂಪವೇ ಆಗಿರುವ ಪ್ರತ್ಯಗಾತ್ಮನನ್ನು ಸದ್ಗುರುಗಳಿಂದ ಸರಿಯಾಗಿ ಅರ್ಥಮಾಡಿಕೊಂಡು ನೀವು ಉದ್ಧಾರವಾಗಿರಿ— ಎಂಬುದೇ ಶ್ರುತಿಮಾತೆಯ ಸಂದೇಶ. ಆತ್ಮಶಬ್ದಕ್ಕೆ ‘ತಾನು’ ಎಂದೇ ಅರ್ಥ. ಆತ್ಮನೆಂದರೆ ಸ್ವರೂಪ, ಆತ್ಮನೆಂದರೆ ಸರ್ವವ್ಯಾಪಕನಾದ ಪರಮಾತ್ಮ; ಇವನನ್ನು ದೇಹಾದಿಗಳಿಂದ ಬಿಡಿಸಿ ತಿಳಿದುಕೊಂಡರೆ ಕೂಡಲೇ ಮುಕ್ತನಾಗಿ ಬಿಡುತ್ತಾನೆ, ಉದ್ಧಾರವಾಗಿ ಬಿಡುತ್ತಾನೆ. ಆತ್ಮನನ್ನು ತಿಳಿಯುವದು ತುಂಬಾ ಸರಳ, ಸುಲಭ. ಆದರೂ ಆತ್ಮನನ್ನು ತಿಳಿಯುತ್ತಿಲ್ಲವಲ್ಲ ಎಂದು ಶ್ರುತಿಮಾತೆಗೆ ಸಂಕಟ! ಆತ್ಮನನ್ನು ಸರಿಯಾಗಿ ನಾವು ತಿಳಿದುಕೊಂಡರೆ ಶ್ರುತಿಮಾತೆಗೆ ಸಂತೋಷವಾಗುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಉಪಾಸನೋಪದೇಶಕಾಯ ಶಂಕರಾಯ ನಮಃ॥</div>
  <div>ದಯಾಲುಂ ವೇದಸಾರಜ್ಞಂ ಕರ್ಮೋಪಾಸ್ತಿಪ್ರಕಾಶಕಮ್।<br/>ಸ್ವಯಮಧ್ಯಾತ್ಮನಿಷ್ಠಂ ಶ್ರೀ<strong>ಶಂಕರಂ</strong> ಪ್ರಣಮಾಮ್ಯಹಮ್॥</div>
  <div>
    <p>ಮಾರ್ಚ್ ೧೯</p>
  </div>
  <div>
    <p>೭೯. ಶ್ರುತಿಮಾತೆಗೆ ಎಂಥ ಕರುಣೆ!</p>
  </div>
  <div>ದಯಾಲುನಾ ವೇದೇನ ಅನುಕಂಪಯಾ ಸನ್ಮಾರ್ಗಗಾಃ ಸಂತಃ ಕಥಮ್ ಇಮಾಮ್ ಉತ್ತಮಾಮ್ ಏಕತ್ವದೃಷ್ಟಿಂ ಪ್ರಾಪು<strong>್ನ</strong>ಯುಃ, ಇತಿ ಉಪಾಸನಾನಿ ಉಪದಿಷ್ಟಾನಿ।</div>
  <div>
    <p>ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೩-೧೬</p>
  </div>
  <div>
    <p>ಹೇಗಾದರೂ ಮನುಷ್ಯರು ಮೊದಲು ಸನ್ಮಾರ್ಗಕ್ಕೆ ಬರಲಿ, ಆಮೇಲೆ ಉತ್ತಮವಾದ ಅದ್ವೈತಾತ್ಮಜ್ಞಾನವನ್ನು ಹೊಂದಬಹುದು–ಎಂದು ಕನಿಕರದಿಂದ ದಯಾಲುವಾದ ವೇದವು ಉಪಾಸನೆಗಳನ್ನು ಉಪದೇಶಿಸಿದೆ.</p>
    <p>ವೇದಗಳಲ್ಲಿ ಮತ್ತು ವೇದಾಂತಗಳಲ್ಲಿ ಪ್ರಧಾನವಾಗಿ ತಾತ್ಪರ್ಯದಿಂದ ಉಪದೇಶಿಸಿರುವುದು ಆತ್ಮಜ್ಞಾನವನ್ನೇ. ಅದ್ವೈತಸ್ವರೂಪವಾದ ಪರಬ್ರಹ್ಮವೇ ಎಲ್ಲರಿಗೂ ಆತ್ಮನಾಗಿದೆ. ಈ ಬ್ರಹ್ಮಜ್ಞಾನದಿಂದಲೇ ಮೋಕ್ಷಪ್ರಾಪ್ತಿ—ಎಂಬುದು ಸಕಲ ಉಪನಿಷತ್ತುಗಳ ಪ್ರಧಾನಸಂದೇಶವು.</p>
    <p>ಹಾಗಾದರೆ ವೇದಾಂತಗಳಲ್ಲಿ ಅನೇಕ ಉಪಾಸನೆಗಳನ್ನು ಹೇಳಿದ್ದಾ ರಲ್ಲ? ಏಕೆ? ಉಪಾಸನೆಯು ಅದ್ವೈತಾತ್ಮಜ್ಞಾನವೇನಲ್ಲ , ಇದು ದ್ವೈತ ಬುದ್ಧಿಯನ್ನೇ ಅವಲಂಬಿಸಿದೆಯಲ್ಲ! ಮಧ್ಯಮಾಧಿಕಾರಿಗಳಿಗೆ ಉಪಾಸನೆ, ಉತ್ತಮಾಧಿಕಾರಿಗಳಿಗೆ ಆತ್ಮಜ್ಞಾನವಲ್ಲವೆ? ಎಂದರೆ, ಈ ಪ್ರಶ್ನೆಗೆ ಉತ್ತರ:</p>
    <p>ಹೌದು, ಪ್ರಾರಂಭದಲ್ಲಿ ಉಪಾಸನೆಗಳನ್ನು ತಿಳಿಸಿದೆ. ಸಧ್ಯ! ಸಾಧಕರು ಪ್ರಾರಂಭದಲ್ಲಿ ಸಾತ್ತ್ವಿಕರಾಗಿ ಸನ್ಮಾರ್ಗವರ್ತಿಗಳಾಗಲಿ, ಉಪಾಸನೆಯನ್ನು ಪ್ರಾರಂಭಿಸಲಿ, ಅನಂತರ ಅವರಿಗೆ ಅದ್ವೈತಾತ್ಮಜ್ಞಾನವು ಅರ್ಥವಾಗುತ್ತದೆ—ಎಂದು ಕರುಣೆಯಿಂದ ಶ್ರುತಿಮಾತೆಯು ಕರ್ಮೋ ಪಾಸನೆಗಳನ್ನು ತಿಳಿಸಿರುತ್ತದೆಯೇ ಹೊರತು ಶ್ರುತಿಗೆ ಅದರಲ್ಲಿಯೇ ತಾತ್ಪರ್ಯವಿರುವುದಿಲ್ಲ! ಹೇಗಾದರೂ ಮಾಡಿ ಸಾಧಕರನ್ನು ಜ್ಞಾನಿಗಳನ್ನಾಗಿಸುವದೇ ಶ್ರುತಿಯ ಗುರಿ.</p>
  </div>
  <div>
    <p>॥ಓಂ ಶಾಂತಿಃ ಶಾಂತಿಃ ಶಾಂತಿಃಖ್</p>
  </div>
  <div>॥ ಅದ್ವೈತಾತ್ಮಬೋಧಕಾಯ ಶಂಕರಾಯ ನಮಃ॥</div>
  <div>ವಾಕ್ಯಾರ್ಥಜ್ಞಾನಸಂಪನ್ನಂ ಕೃತಕೃತ್ಯಂ ತು ವಿದ್ಯಯಾ।<br/><strong>ಶಂಕರಂ</strong> ತಂ ಸ್ಥಿತಪ್ರಜ್ಞಂ ಪ್ರಣಮಾಮಿ ಪರಂ ಗುರುಮ್॥</div>
  <div>
    <p>ಮಾರ್ಚ್ ೨೦</p>
  </div>
  <div>
    <p>೮೦. ವಾಕ್ಯಾರ್ಥಜ್ಞಾನದಿಂದಲೇ ಮುಕ್ತಿ</p>
  </div>
  <div>ವಾಕ್ಯಾರ್ಥಜ್ಞಾನಸಮಕಾಲೇ ಏವ ತು ಪರ್ಯವಸಿತೋ ಭವತಿ।</div>
  <div>
    <p>ಮುಂಡಕಭಾಷ್ಯ ೧-೬</p>
  </div>
  <div>
    <p>ವೇದಾಂತವಾಕ್ಯಗಳ ಅರ್ಥವನ್ನು ಅನುಭವದಿಂದ ತಿಳಿದುಕೊಂಡ ಕ್ಷಣದಲ್ಲಿಯೇ ಕೃತಕೃತ್ಯನಾಗಿ ಮುಕ್ತನಾಗಿ ಬಿಡುತ್ತಾನೆ.</p>
  </div>
  <div>
    <p>ವೇದಗಳ ಉಪದೇಶವನ್ನು <strong>ಧರ್ಮ</strong> ಮತ್ತು <strong>ಬ್ರಹ್ಮ</strong>ವೆಂದು ವಿಂಗಡಿಸಿರುತ್ತಾರೆ. ಇವುಗಳನ್ನು ಕುರಿತು ವಿಚಾರಮಾಡುವ ಶಾಸ್ತ್ರಗಳಿಗೆ ಧರ್ಮಮೀಮಾಂಸೆಯೆಂದೂ ಬ್ರಹ್ಮಮೀಮಾಂಸೆಯೆಂದೂ ಹೆಸರು. ಧರ್ಮ ಮೀಮಾಂಸೆಯಲ್ಲಿ ತಿಳಿಸಿರುವಂತೆ ಧರ್ಮಾನುಷ್ಠಾನವನ್ನು ಮಾಡಿದರೆ ಸತ್ತಮೇಲೆ ಸ್ವರ್ಗಲೋಕವು ದೊರಕುತ್ತದೆ. ಬ್ರಹ್ಮಮೀಮಾಂಸೆಯಲ್ಲಿ ತಿಳಿಸಿರುವಂತೆ ಪರಬ್ರಹ್ಮವನ್ನು ತಮ್ಮ ಆತ್ಮನೆಂದು ಅರಿತುಕೊಂಡರೆ ಈ ಜನ್ಮದಲ್ಲಿಯೇ ಮುಕ್ತಿಯು ದೊರಕುತ್ತದೆ.</p>
  </div>
  <div>
    <p>ವೇದಗಳ ಹೃದಯವೇ ವೇದಾಂತ, ವೇದಗಳ ಗುರಿಯೇ ವೇದಾಂತ, ವೇದಗಳ ಪರಮ ಸಂದೇಶವೇ ವೇದಾಂತ; ಇವುಗಳಿಗೆ ‘ಉಪನಿಷತ್’ ಎಂದೂ ಹೆಸರು. ಉಪನಿಷತ್ ಎಂದರೆ ಬ್ರಹ್ಮವಿದ್ಯೆ ಎಂದರ್ಥ. ಬ್ರಹ್ಮವಿದ್ಯೆಯನ್ನು ಉಪದೇಶಿಸುವ ವೇದದ ಅಂತ್ಯಭಾಗಕ್ಕೂ ವೇದಾಂತ—ಎಂದು ಹೆಸರು. ಈಶಾವಾಸ್ಯ, ಕೇನ, ಕಾಠಕ, ಪ್ರಶ್ನ, ಮುಂಡಕ, ಮಾಂಡೂಕ್ಯ, ತೈತ್ತಿರೀಯ, ಐತರೇಯ, ಛಾಂದೋಗ್ಯ , ಬೃಹದಾರಣ್ಯಕ, ಜಾಬಾಲ, ಕೌಷೀತಕೀ, ಶ್ವೇತಾಶ್ವತರ, ಕೈವಲ್ಯ—ಇವು ಹದಿನಾಲ್ಕು ಪ್ರಧಾನವಾದ ವೇದಾಂತಗಳು.</p>
  </div>
  <div>
    <p>ಇವುಗಳ ಅರ್ಥವನ್ನು ಸತ್ ಸಂಪ್ರದಾಯವಿದರಾದ ಸದ್ಗುರುಗಳಿಂದ ಸರಿಯಾಗಿ ತಿಳಿದುಕೊಂಡಮಾತ್ರದಿಂದಲೇ ಮಾನವನು ಮುಕ್ತಿಯನ್ನು ಹೊಂದಿಬಿಡುತ್ತಾನೆ. ಬ್ರಹ್ಮಜ್ಞಾನವುಂಟಾದ ಸಮಸಮಯದಲ್ಲಿಯೇ ಮುಕ್ತಿಯು ದೊರಕಿಬಿಡುತ್ತದೆ ಎಂದರ್ಥ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ವಿರಾಗಿಪುಂಗವಾಯ ಶಂಕರಾಯ ನಮಃ॥</div>
  <div>ವೇದಾಂತೋದಿತಬ್ರಹ್ಮಾತ್ಮದರ್ಶನಾಸ್ತ್ರವಿಧಾರಿಣಮ್।<br/>ಸಂಸಾರವೃಕ್ಷಚ್ಛೇತ್ತಾರಂ <strong>ಶಂಕರಂ</strong> ನೌಮಿ ಭಕ್ತಿತಃ॥</div>
  <div>
    <p>ಮಾರ್ಚ್ ೨೧</p>
  </div>
  <div>೮೧. ಜ್ಞಾನವೇ ‘ಸಂಸಾರವಿಷವೃಕ್ಷ’ಕ್ಕೆ ಖಡ್ಗ</div>
  <div>ವೇದಾಂತವಿಹಿತ ಬ್ರಹ್ಮಾತ್ಮದರ್ಶನಾಸಂಗಶಸ್ತ್ರಕೃತೋಚ್ಛೇದಃ ಏಷಃ ದುಃಖರೂಪಃ ಸಂಸಾರವೃಕ್ಷಃ।</div>
  <div>
    <p>ಕಾಠಕಭಾಷ್ಯ ೨-೩-೧</p>
  </div>
  <div>
    <p>ವೇದಾಂತಗಳಲ್ಲಿ ತಿಳಿಸಿರುವ ಬ್ರಹ್ಮಾತ್ಮಜ್ಞಾನವೆಂಬ ಅಸಂಗಶಸ್ತ್ರದಿಂದ ಮಾತ್ರವೇ ಈ ದುಃಖರೂಪವಾದ ಸಂಸಾರವಿಷವೃಕ್ಷವನ್ನು ಸಂಪೂರ್ಣವಾಗಿ ಕತ್ತರಿಸಿಹಾಕಬಹುದು.</p>
  </div>
  <div>
    <p>ಬ್ರಹ್ಮನಿಂದ ಇರುವೆಯ ವರೆಗೂ ಅವಿದ್ಯಾಕಾಮಕರ್ಮಫಲರೂಪದಿಂದ ಹಬ್ಬಿರುವ ಈ ಸಂಸಾರವೃಕ್ಷವು ದೊಡ್ಡದಾಗಿ ಬೆಳೆದು ನಿಂತಿದೆ. ಇದು ಅನಾದಿ ಮತ್ತು ಅನಂತವಾಗಿದೆ. ಸುಖದುಃಖ, ರಾಗದ್ವೇಷ, ಮದಮಾತ್ಸರ್ಯ, ಶೋಕಮೋಹಗಳೆಂಬ ಫಲಗಳಿಂದ ಈ ಸಂಸಾರವೃಕ್ಷವು ತುಂಬಿ ತುಳುಕಾಡುತ್ತಿದೆ. ಜಪತಪ ಅಗ್ನಿಹೋತ್ರ ಪೂಜೆ ಪಾರಾಯಣಾದಿಗಳಿಂದ ಈ ಸಂಸಾರವಿಷವೃಕ್ಷವನ್ನು ತುಂಡುತುಂಡು ಮಾಡಲಾಗುವದಿಲ್ಲ.</p>
  </div>
  <div>
    <p>ಹಾಗಾದರೆ ಎಂಥ ಖಡ್ಗದಿಂದ ಈ ಸಂಸಾರವಿಷವೃಕ್ಷವನ್ನು ಕತ್ತರಿಸಬಹುದು? ಎಂದರೆ, ಅಸಂಗಶಸ್ತ್ರದಿಂದ. ಅಸಂಗಶಸ್ತ್ರವೆಂದರೆ ಆತ್ಮಜ್ಞಾನವೇ. ಬ್ರಹ್ಮವೇ ತಾನೆಂಬ ಜ್ಞಾನವೇ ಅಸಂಗಶಸ್ತ್ರವು. ಬ್ರಹ್ಮಜ್ಞಾನವನ್ನು ಇಲ್ಲಿ ಕತ್ತಿಗೆ ಹೋಲಿಸಿದ್ದಾರೆ. ಕತ್ತಿಯಿಂದ ಗಟ್ಟಿಯಾದ ಮರವನ್ನೂ ತುಂಡುಮಾಡಬಹುದಲ್ಲವೆ? ಅದರಂತೆ ಆತ್ಮಜ್ಞಾನದಿಂದ ಈ ದುಃಖರೂಪವಾದ ಸಂಸಾರ ಮರವನ್ನು ಕತ್ತರಿಸಬಹುದು. ಈ ಆತ್ಮಜ್ಞಾನವು ನಮಗೆ ಅಂಗಡಿಗಳಲ್ಲಿ , ದೇವಸ್ಥಾನಗಳಲ್ಲಿ , ತೀರ್ಥಕ್ಷೇತ್ರಗಳಲ್ಲಿ , ಜಾತ್ರೆ ಸಂತೆಗಳಲ್ಲಿ ಸಿಕ್ಕುವ ವಸ್ತುವಲ್ಲ. ವೇದಾಂತಗಳಲ್ಲಿ ಮಾತ್ರವೇ ದೊರಕುವ ಅಮೂಲ್ಯ ಸಂಪತ್ತು , ಈ ಆತ್ಮಜ್ಞಾನ. ಉಪನಿಷತ್ತುಗಳನ್ನು ಅಧ್ಯಯನಮಾಡಿ ಆತ್ಮಜ್ಞಾನವನ್ನು ಸಂಪಾದಿಸಿಕೊಂಡು ಈ ಸಂಸಾರವಿಷವೃಕ್ಷವನ್ನು ಧ್ವಂಸಮಾಡಬಹುದು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಭಗವತ್ಪಾದಾಯ ಶಂಕರಾಯ ನಮಃ॥</div>
  <div>ಭಗವಂತಂ ಭಾಷ್ಯಕಾರಂ ಬ್ರಹ್ಮಾತ್ಮಜ್ಞಾನಿಪುಂಗವಮ್।<br/>ಸರ್ವಜ್ಞಂ <strong>ಶಂಕರಂ</strong> ನೌಮಿ ಬ್ರಹ್ಮಾತ್ಮಜ್ಞಾನಸಿದ್ಧಯೇ॥</div>
  <div>
    <p>ಮಾರ್ಚ್ ೨೨</p>
  </div>
  <div>
    <p>೮೨. ‘ಭಗವಾನ್’ ಎಂದರೆ ಏನರ್ಥ?</p>
  </div>
  <div>ಉತ್ಪತ್ತ್ಯಾದಿವಿಷಯಂ ಚ ವಿಜ್ಞಾನಂ ಯಸ್ಯ ಸಃ ವಾಸುದೇವೋ ವಾಚ್ಯೋ ಭಗವಾನ್ ಇತಿ।</div>
  <div>
    <p>ಗೀತಾಭಾಷ್ಯ ೩-೩೭</p>
  </div>
  <div>
    <p>ಈ ಜಗತ್ತಿನ ಉತ್ಪತ್ತಿಯೇ ಮುಂತಾದ ತಿಳಿವಳಿಕೆಯು ಯಾವಾತನಿಗೆ ಉಂಟೋ ಅಂಥ ವಾಸುದೇವನಿಗೇ ‘ಭಗವಾನ್’ ಎಂದು ಹೆಸರು.</p>
    <p>ಭಗವಾನ್ ಶಂಕರಃ, ಭಗವಾನ್ ಬಾದರಾಯಣಃ, ಭಗವಾನ್ ಶ್ರೀಕೃಷ್ಣಃ, ಭಗವಾನ್ ಶ್ರೀರಾಮಃ, ಭಗವಾನ್ ಸದ್ಗುರುಃ ಎಂದು ಮುಂತಾಗಿ ಹೇಳುವಾಗ ಈ ‘ಭಗವಾನ್’ ಎಂಬ ವಿಶೇಷಣಕ್ಕೆ ಏನರ್ಥ? ಈ ವಿಶೇಷಣವನ್ನು ಲಘುವಾಗಿ ಯಾರಿಗೆ ಬೇಕೆಂದರೆ ಅವರಿಗೆ ಉಪಯೋಗಿಸಬಾರದು. ಇದು ಅತ್ಯಂತ ಹೆಚ್ಚಿನ ಅರ್ಥವನ್ನು ಕೊಡುವ ಪೂಜ್ಯವಾದ ಶಬ್ದವು.</p>
    <p>‘ಭಗ’ಗಳನ್ನು ಉಳ್ಳವನೇ (‘ಭಗಾಃ’ ಅಸ್ಯ ಸಂತಿ) ಭಗವಂತನು.</p>
  </div>
  <div> ಐಶ್ವರ್ಯಸ್ಯ ಸಮಗ್ರಸ್ಯ ಧರ್ಮಸ್ಯ ಯಶಸಃ ಶ್ರಿಯಃ।<br/> ವೈರಾಗ್ಯಸ್ಯಾಥ ಮೋಕ್ಷಸ್ಯ ಷಣ್ಣಾಂ ‘ಭಗ’ ಇತೀರಣಾ॥</div>
  <div>
    <p>ಸಮಗ್ರವಾದ ಐಶ್ವರ್ಯ, ಧರ್ಮ, ಯಶಸ್ಸು, ಸಂಪತ್ತು , ವೈರಾಗ್ಯ ಮತ್ತು ಮೋಕ್ಷಗಳಿಗೆ ‘ಭಗ’ ಎಂದು ಹೆಸರು. ಜ್ಞಾನ, ಐಶ್ವರ್ಯ, ಶಕ್ತಿ , ಬಲ, ವೀರ್ಯ ತೇಜಸ್ಸುಗಳೇ ‘ಭಗ’ಗಳು. ಇವುಗಳು ಯಾವ ವಾಸುದೇವಪರಮಾತ್ಮನಲ್ಲಿ ಪರಿಪೂರ್ಣವಾಗಿ ಇವೆಯೋ ಅವನೇ ಭಗವಂತನು.</p>
    <p>ಈ ಜಗತ್ತಿನ ಉತ್ಪತ್ತಿ ಪ್ರಲಯ, ಪ್ರಾಣಿಗಳ ಆಗತಿ ಗತಿ, ವಿದ್ಯೆ ಅವಿದ್ಯೆ—ಈ ಆರು ವಿಷಯಗಳನ್ನು ಸಂಪೂರ್ಣವಾಗಿ ಬಲ್ಲವನೇ ‘ಭಗವಂತ’ನು.</p>
  </div>
  <div> ಉತ್ಪತ್ತಿಂ ಪ್ರಲಯಂ ಚೈವ ಭೂತಾನಾಮಾಗತಿಂ ಗತಿಮ್।<br/> ವೇತ್ತಿ ವಿದ್ಯಾಮವಿದ್ಯಾಂ ಚ ಸ ವಾಚ್ಯೋ ಭಗವಾನಿತಿ॥</div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಆತ್ಮೈಕತ್ವದರ್ಶಿನೇ ಶಂಕರಾಯ ನಮಃ॥</div>
  <div>ಅದ್ವೈತಜ್ಞಾನಸಂಪನ್ನಂ ಸಾಂಖ್ಯಯೋಗನಿರಾಸಕಮ್।<br/>ಆತ್ಮೈಕತ್ವವಿದಂ ಪ್ರಾಜ್ಞಂ <strong>ಶಂಕರಂ</strong> ಪ್ರಣಮಾಮ್ಯಹಮ್॥</div>
  <div>
    <p>ಮಾರ್ಚ್ ೨೩</p>
  </div>
  <div>
    <p>೮೩. ‘ಕಾಪಿಲಸಾಂಖ್ಯ’ವೂ ದ್ವೈತದರ್ಶನವೇ!</p>
  </div>
  <div>ದ್ವೈತಿನೋ ಹಿ ತೇ ಸಾಂಖ್ಯಾಃ ಯೋಗಾಶ್ಚ, ನ ತು ಆತ್ಮೈಕತ್ವ- ದರ್ಶಿನಃ।</div>
  <div>
    <p>ಬ್ರಹ್ಮಸೂತ್ರಭಾಷ್ಯ ೨-೧-೩</p>
  </div>
  <div>
    <p>ಆ ಕಾಪಿಲಸಾಂಖ್ಯರು ಮತ್ತು ಪಾತಂಜಲ ಯೋಗಿಗಳು ಕೂಡ ದ್ವೈತಿಗಳೇ ಹೊರತು ಆತ್ಮೈಕತ್ವದರ್ಶಿಗಳಲ್ಲ.</p>
  </div>
  <div>
    <p>ನಮ್ಮ ಭಾರತದೇಶದಲ್ಲಿ ಸಾಂಖ್ಯ, ಯೋಗ, ನ್ಯಾಯ, ವೈಶೇಷಿಕ, ಪೂರ್ವಮೀಮಾಂಸಾ ಮತ್ತು ಉತ್ತರಮೀಮಾಂಸಾ—ಎಂದು ಆರು ‘ಆಸ್ತಿಕ ದರ್ಶನ’ಗಳು ಪ್ರಸಿದ್ಧವಾಗಿರುತ್ತವೆ. ವೇದಾಂತದರ್ಶನವೊಂದು ಮಾತ್ರವೇ ‘ಔಪನಿಷದ ದರ್ಶನ’ವು. ಉತ್ತರಮೀಮಾಂಸಾದರ್ಶನವೆಂದರೆ ವೇದಾಂತದರ್ಶನವು. ಉಳಿದ ಐದೂ ದರ್ಶನಗಳು ದ್ವೈತದರ್ಶನ ಗಳೇ. ಅವುಗಳಲ್ಲಿ ಆತ್ಮೈಕತ್ವವನ್ನು ಪ್ರತಿಪಾದನೆಮಾಡಿರುವುದಿಲ್ಲ.</p>
  </div>
  <div>
    <p>ಕಪಿಲರ ಕಾಪಿಲಸಾಂಖ್ಯದರ್ಶನ ಹಾಗೂ ಪತಂಜಲಿಗಳ ಪಾತಂಜಲ ಯೋಗದರ್ಶನ—ಇವೆರಡೂ ವೇದಾಂತದರ್ಶನಕ್ಕೆ ಹತ್ತಿರವಿರಬಹುದು. ಈ ಎರಡು ದರ್ಶನಗಳಿಂದ ವೇದಾಂತದರ್ಶನಕ್ಕೆ ಸಹಾಯವೂ ಆಗಬಹುದು. ಆದರೆ, ಎಲೈ ಮುಮುಕ್ಷುಗಳೆ, ಎಚ್ಚರಿಕೆ! ಈ ಎರಡೂ ದರ್ಶನಗಳು ದ್ವೈತದರ್ಶನಗಳೇ ಹೊರತು ಆತ್ಮೈಕತ್ವದರ್ಶನಗಳಲ್ಲ.</p>
  </div>
  <div>
    <p>ವೇದಾಂತಗಳಲ್ಲಿ ಮಾತ್ರವೇ ಅದ್ವಿತೀಯನಾದ ಏಕನಾದ ಆತ್ಮನನ್ನು ಪ್ರತಿಪಾದನೆಮಾಡಿರುತ್ತದೆ. ಕಾಪಿಲಸಾಂಖ್ಯದರ್ಶನ ಹಾಗೂ ಪಾತಂಜಲಯೋಗದರ್ಶನಗಳಲ್ಲಿ ಅನೇಕಾತ್ಮವಾದವನ್ನೇ ಪ್ರತಿಪಾದನೆಮಾಡಿರುತ್ತಾರೆ. ಇದು ಭ್ರಾಂತಿಜ್ಞಾನವು. ಇದರಿಂದ ಮುಕ್ತಿಯು ದೊರಕದು. ಆತ್ಮೈಕತ್ವಜ್ಞಾನದಿಂದಲೇ ಮುಕ್ತಿಯು. ಆತ್ಮೈಕತ್ವಜ್ಞಾನವೇ ಸಕಲ ವೇದೋಪನಿಷತ್ತುಗಳ ಸಾರ. ವೇದಾಂತಗಳಿಂದಲೇ ಆತ್ಮೈಕತ್ವಜ್ಞಾನವನ್ನು ಹೊಂದಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಜ್ಞಾನಿಪುಂಗವಾಯ ಶಂಕರಾಯ ನಮಃ॥</div>
  <div>ಅಚಿಂತ್ಯಮಪ್ರಮೇಯಂ ಚ <strong>ಶಂಕರಂ</strong> ಶ್ರೀಗುರುಂ ಮುದಾ।<br/>ಪ್ರಪಂಚೋಪಶಮಂ ಶಾಂತಂ ವಂದೇಽವಿದ್ಯಾನಿವೃತ್ತಯೇ॥</div>
  <div>
    <p>ಮಾರ್ಚ್ ೨೪</p>
  </div>
  <div>೮೪. ಅವಿದ್ಯೆಯಿಂದಲೇ ಸರ್ವವ್ಯವಹಾರ</div>
  <div>ಸ್ವಯಂಜ್ಯೋತಿಷ್ಟ್ವಾದಿವ್ಯವಹಾರೋಽಪಿ ಆಮೋಕ್ಷಾಂತಃ ಸರ್ವಃ ಅವಿದ್ಯಾವಿಷಯ ಏವ ಮನಆದ್ಯುಪಾಧಿಜನಿತಃ।</div>
  <div>
    <p>ಪ್ರಶ್ನಭಾಷ್ಯ ೪-೫</p>
  </div>
  <div>
    <p>ಮೋಕ್ಷದ ವರೆಗಿನ ‘ಸ್ವಯಂಜ್ಯೋತಿ’ಯೇ ಮುಂತಾದ ಎಲ್ಲ ವ್ಯವಹಾರಗಳೂ ಅವಿದ್ಯಾಕ್ಷೇತ್ರದಲ್ಲಿಯೇ ಇರುತ್ತವೆ. ಮನಸ್ಸೇ ಮುಂತಾದ ಉಪಾಧಿಗಳನ್ನು ಇಟ್ಟುಕೊಂಡೇ ಈ ಸಕಲವ್ಯವಹಾರಗಳೂ ನಡೆಯಬೇಕು.</p>
  </div>
  <div>
    <p>ಅದ್ವಿತೀಯನಾದ ಆತ್ಮನಲ್ಲಿ ಯಾವ ಭೇದವೂ ಇರುವದಿಲ್ಲ. “ಶಾಂತಂ ಶಿವಮ್ ಅದ್ವೈತಮ್” ಎನ್ನುವದೇ ಪರಮಾರ್ಥ. ಈ ಪರಿಶುದ್ಧನಾದ ಅದ್ವಿತೀಯ ಆತ್ಮನಲ್ಲಿಯೇ ಎಲ್ಲ ವ್ಯವಹಾರಗಳೂ ಅವಿದ್ಯೆಯಿಂದ ತೋರುತ್ತಿವೆ. ಅವಸ್ಥಾತ್ರಯಾತೀತನಾದ ಆತ್ಮನಲ್ಲಿ ಅವಸ್ಥೆಗಳ ವ್ಯವಹಾರ, ಪಂಚಕೋಶಾತೀತನಾದ ಆತ್ಮನಲ್ಲಿ ಪಂಚಕೋಶವ್ಯವಹಾರ, ಕೇವಲ ಚಿನ್ಮಾತ್ರನಾದ ಆತ್ಮನಲ್ಲಿ ವಿದ್ಯಾಽವಿದ್ಯಾವ್ಯವಹಾರ, ನಿತ್ಯಶುದ್ಧ ನಿತ್ಯಬುದ್ಧ ನಿತ್ಯಮುಕ್ತ ಸ್ವರೂಪನಾದ ಆತ್ಮನಲ್ಲಿ ಬಂಧಮೋಕ್ಷಾದಿ ವ್ಯವಹಾರ, ದೇಶಕಾಲಾತೀತನಾದ ಆತ್ಮನಲ್ಲಿ ಕಾರ್ಯಕಾರಣ ವ್ಯವಹಾರ —ಇದೆಲ್ಲವೂ ಕೇವಲ ಅವಿದ್ಯಾ ದೃಷ್ಟಿಯಿಂದಲೇ ಎಂದರೆ ಅಧ್ಯಾರೋಪದೃಷ್ಟಿಯಿಂದಲೇ ಕಲ್ಪಿತವಾಗಿರುತ್ತವೆ.</p>
  </div>
  <div>
    <p>ಆತ್ಮನು ಯಾವ ಪ್ರಮಾಣಗಳ ಹಂಗಿಗೂ ಒಳಗಾಗದೆ ತಾನೇ ತಾನಾಗಿ ಬೆಳಗುತ್ತಾ ಸ್ವಯಂಜ್ಯೋತಿಃಸ್ವರೂಪನಾಗಿದ್ದಾನೆಂಬುದೂ ಒಂದು ಅವಿದ್ಯಾಕೃತ ವ್ಯವಹಾರವೇ ಹೊರತು ನಿಜವಾಗಿ ಆತ್ಮನು ಸ್ವಯಂಜ್ಯೋತಿಯೂ ಅಲ್ಲ. <strong>ಯತೋ ವಾಚೋ</strong> <strong>ನಿವರ್ತಂತೇ</strong> ಎನ್ನುವ ಆತ್ಮನಲ್ಲಿ ಯಾವ ಪ್ರಮಾಣಗಳೂ ಏನನ್ನೂ ಮಾಡಲಾರವು. ಯಾವ ಪ್ರಮಾಣಗಳಿಗೂ ಆತ್ಮನು ವಿಷಯನಲ್ಲ—ಎಂದು ತಿಳಿಸಲು <strong>ಸ್ವಯಂಜ್ಯೋತಿಃಸ್ವರೂಪ</strong>ನು ಎಂದು ತಿಳಿಸಿರುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಶ್ರೇಷ್ಠಗುರವೇ ಶಂಕರಾಯ ನಮಃ॥</div>
  <div>ಚಿತ್ತಶುದ್ಧಿಕರಂ ಪ್ರಾಜ್ಞಂ ಧರ್ಮಾನುಷ್ಠಾನಬೋಧಕಮ್।<br/>ಶಮಾದಿಸತ್ತ್ವಸಂಪನ್ನಂ <strong>ಶಂಕರಂ</strong> ನೌಮಿ ಮುಕ್ತಿದಮ್॥</div>
  <div>
    <p>ಮಾರ್ಚ್ ೨೫</p>
  </div>
  <div>
    <p>೮೫. ತಪಸ್ಸಿನಿಂದ ಜ್ಞಾನೋತ್ಪತ್ತಿ</p>
  </div>
  <div>ತಪ ಆದಿಭಿಃ ಸಂಸ್ಕೃತಸ್ಯ ಮುಮುಕ್ಷೋಃ ಸತ್ತ್ವಶುದ್ಧಿದ್ವಾರಾ ತತ್ತ್ವಜ್ಞಾನೋತ್ಪತ್ತಿಃ।</div>
  <div>
    <p>ಕೇನಭಾಷ್ಯ ೪-೮</p>
  </div>
  <div>
    <p>ತಪಸ್ಸು, ದಮ, ಸ್ವಧರ್ಮಾನುಷ್ಠಾನ—ಮುಂತಾದ ಸಾಧನಗಳಿಂದ ಅಂತಃಕರಣವು ಶುದ್ಧವಾದರೆ ತತ್ತ್ವಜ್ಞಾನವು ಉದಯಿಸುತ್ತದೆ.</p>
    <p>ಸಂಸ್ಕೃತವಾದ ಚಿತ್ತವುಳ್ಳವನಿಗೆ ಆತ್ಮಜ್ಞಾನವು ಹುಟ್ಟುತ್ತದೆ. ತಪಸ್ಸಿನಿಂದ ಮನಸ್ಸಿನ ದೋಷಗಳೆಲ್ಲವೂ ನಾಶವಾಗುತ್ತವೆ. ತಪಸ್ಸು ಬಹಳ ಮುಖ್ಯವಾದ ಸಾಧನ. ದೇವಪೂಜಾ, ಗುರುಪೂಜಾ, ಯತಿಪೂಜಾ ಇವುಗಳು <strong>ಶಾರೀರ</strong>ತಪಸ್ಸೆನಿಸುತ್ತವೆ. ಉದ್ವೇಗವಾಗದಂಥ, ಸತ್ಯಪ್ರಿಯವಾದ ಮಾತನ್ನಾಡುವದು, ಸ್ವಾಧ್ಯಾಯಾಭ್ಯಸನ, ಮಂತ್ರಜಪ, ಪಾರಾಯಣ— ಇವುಗಳು <strong>ವಾಚಿಕ</strong> ತಪಸ್ಸೆನಿಸುತ್ತವೆ. ಪ್ರಸನ್ನತೆ, ಸೌಮ್ಯಸ್ವಭಾವ, ಸ್ಥೈರ್ಯ, ಇಂದ್ರಿಯನಿಗ್ರಹ, ಭಾವಸಂಶುದ್ಧಿ—ಇವು <strong>ಮಾನಸ</strong> ತಪಸ್ಸುಗಳು. ಈ ತಪಸ್ಸನ್ನು ಯಥಾಶಕ್ತಿ ಸಾಧಕನಾದವನು ಅನುಷ್ಠಾನಮಾಡುತ್ತಾ ವೇದಾಂತಶ್ರವಣವನ್ನು ಮಾಡಬೇಕು.</p>
    <p>ಭೂಮಿಯು ಚೆನ್ನಾಗಿ ಫಲವತ್ತಾಗಿದ್ದರೆ ಅಲ್ಲಿ ಬೀಜವನ್ನು ಬಿತ್ತಿದರೆ ಆಗ ಉತ್ತಮವಾದ ಫಲವು ಉಂಟಾಗುತ್ತದೆ. ಬಂಜರುಭೂಮಿಯಲ್ಲಿ ಬಿತ್ತಿದ ಬೀಜವು ವ್ಯರ್ಥವಾಗುತ್ತದೆಯಲ್ಲವೆ? ಅದೇ ರೀತಿಯಲ್ಲಿ ಸಂಸ್ಕಾರವಿಲ್ಲದ, ಅಧಿಕಾರವೂ ಇಲ್ಲದ, ಚಿತ್ತಶುದ್ಧಿಯೂ ಇಲ್ಲದ ಅನಧಿಕಾರಿಗಳಿಗೆ ಎಷ್ಟೇ ಉಪದೇಶ ಮಾಡಿದರೂ ಆತ್ಮಜ್ಞಾನವು ಅನುಭವಕ್ಕೆ ಬರುವದಿಲ್ಲ.</p>
    <p>ಬ್ರಹ್ಮಜ್ಞಾನಪ್ರಾಪ್ತಿಗೆ ಚಿತ್ತಶುದ್ಧಿಯು ಮುಖ್ಯವೇ ಹೊರತು ವರ್ಣಾಶ್ರಮಾದಿ ಅಭಿಮಾನವಲ್ಲ. ಸಾತ್ತ್ವಿಕನಾಗಿದ್ದು ಚಿತ್ತಶುದ್ಧಿಯುಳ್ಳವನು ಯಾವನೇ ಆಗಿದ್ದರೂ ಅಂಥ ಮುಮುಕ್ಷುವಿಗೆ ಆತ್ಮಜ್ಞಾನವು ಉದಯಿಸುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ತತ್ತ್ವಮಸ್ಯಾದಿಸ್ವರೂಪನಿಷ್ಠಾಯ ಶಂಕರಾಯ ನಮಃ॥</div>
  <div>ಪ್ರಪಂಚೋಪಶಮಂ ಶಾಂತಂ ಪ್ರಪಂಚಾಸ್ಪದಮೇವ ಚ।<br/><strong>ಶಂಕರಂ</strong> ನಿರ್ಗುಣಂ ಶುದ್ಧಂ ನೌಮಿ ಸದ್ಗುರುಪುಂಗವಮ್॥</div>
  <div>
    <p>ಮಾರ್ಚ್ ೨೬</p>
  </div>
  <div>
    <p>೮೬. ದ್ವೈತಕ್ಕೆ ಆಸ್ಪದವಾದದ್ದು ಬ್ರಹ್ಮವೇ</p>
  </div>
  <div>ಅಸ್ತಿ ತದೇಕಮ್ ಅವಿದ್ಯಾಕಲ್ಪಿತಸ್ಯ ದ್ವೈತಸ್ಯ ಅವಸಾನಭೂತಮ್ ಅದ್ವೈತಂ ಬ್ರಹ್ಮ ಪ್ರತಿಷ್ಠಾಭೂತಮ್।</div>
  <div>
    <p>ತೈತ್ತಿರೀಯಭಾಷ್ಯ ೨-೬</p>
  </div>
  <div>
    <p>ಅವಿದ್ಯೆಯಿಂದ ತೋರುತ್ತಿರುವ ಈ ದ್ವೈತಪ್ರಪಂಚಕ್ಕೆ ಆಸ್ಪದವಾಗಿರುವ ಮೂಲವಾಗಿರುವ ಅದ್ವೈತವಾದ ಬ್ರಹ್ಮವು ಇರಲೇ ಬೇಕಲ್ಲವೆ?</p>
    <p>ದ್ವೈತವೆಂದರೆ ಪ್ರಮಾಣಗಳಿಗೆ ಗೋಚರವಾಗಿರುವ ಈ ವ್ಯಾಕೃತಪ್ರಪಂಚ. ಅದ್ವೈತವೆಂದರೆ ಭೇದವಿಲ್ಲದ ನಾಮರೂಪೋಪಾಧಿಗಳಿಲ್ಲದಿರುವ ಪರಿಶುದ್ಧವಾದ ಪರಿಪೂರ್ಣವಾದ ಆತ್ಮತತ್ತ್ವವು. ಈ ದ್ವೈತಪ್ರಪಂಚವು ಪ್ರಮಾಣಗಳಿಗೆ ಎಷ್ಟೇ ಸತ್ಯವಾಗಿ ತೋರಿದರೂ ಇದು ಪರಮಾರ್ಥವಲ್ಲ. ಕ್ಷಣಕ್ಷಣಕ್ಕೂ ಬದಲಾವಣೆಯಾಗುತ್ತಾ ಇದೆ. ಆದಿ ಅಂತ್ಯವುಳ್ಳದ್ದಾಗಿದೆ. ಈ ದ್ವೈತಪ್ರಪಂಚವು ಕಾರ್ಯವಾಗಿದೆ. ವಿಚಾರಮಾಡುತ್ತಾ ಹೋದಂತೆ ಇದರ ಜೊಳ್ಳುತನವು ಚೆನ್ನಾಗಿ ಅರ್ಥವಾಗುತ್ತದೆ.</p>
    <p>ಹಾಗಾದರೆ ಈ ಪ್ರಪಂಚವು ಶೂನ್ಯವೇ? ಎಂದರೆ ಖಂಡಿತಾ ಅಲ್ಲ. ಈ ಪ್ರಪಂಚವಾಗಿ ತೋರುತ್ತಿರುವವರು ಯಾರು? ಎಂದರೆ, ಬ್ರಹ್ಮವೇ. ಪರಮಾತ್ಮನನ್ನೇ, ಅರಿಯದೆ ಅಜ್ಞಾನಿಗಳು ‘ಜಗತ್ತು’ ಎಂದು ತಿಳಿಯುತ್ತಿದ್ದಾರೆ. ಇರುವದು ಕಬ್ಬಿಣ, ತೋರುವುದು ಮಾತ್ರ ಸೌಟು, ಮಂಚ, ಕುರ್ಚಿ, ಕಂಬಿ—ಇತ್ಯಾದಿಗಳು. ಇರುವದು ಹತ್ತಿಯೊಂದೇ, ಆದರೆ ತೋರುವದು ಪಂಚೆ, ಅಂಗಿ, ಸೀರೆ—ಇತ್ಯಾದಿಗಳಾಗಿ. ಇದನ್ನೇ ಪರಮಾರ್ಥದೃಷ್ಟಿ ವ್ಯವಹಾರದೃಷ್ಟಿ—ಎಂದು ಕರೆಯುತ್ತಾರೆ. ಪರಮಾರ್ಥದೃಷ್ಟಿಯು ವಿದ್ಯಾದೃಷ್ಟಿಯು. ವ್ಯವಹಾರದೃಷ್ಟಿಯು ಆವಿದ್ಯಕದೃಷ್ಟಿ. ಹುಸಿತೋರಿಕೆಯಾಗಿರುವ ಜಗತ್ತಿಗೆ ಆಸ್ಪದವಾಗಿರುವ ಒಂದು ತತ್ತ್ವವು ಇರಲೇಬೇಕು. ಅದೇ ಪರಬ್ರಹ್ಮತತ್ತ್ವವು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಪರಮಾನಂದಪರಾಯಣಾಯ ಶಂಕರಾಯ ನಮಃ॥</div>
  <div><strong>ಶಂಕರಂ</strong> ‘ಶಂ ಕರಂ’ ಸಾಕ್ಷಾತ್ ಜ್ಞಾನದಂ ಮೋಕ್ಷದಂ ತಥಾ।<br/>ನಮಾಮಿ ಶಿರಸಾ ಭಕ್ತ್ಯಾ ಹ್ಯಜ್ಞಾನಧ್ವಾಂತಭಾಸ್ಕರಮ್॥</div>
  <div>
    <p>ಮಾರ್ಚ್ ೨೭</p>
  </div>
  <div>
    <p>೮೭. ಮುಕ್ತಿಗೆ ಸೋಪಾನ</p>
  </div>
  <div>ಯಾವತ್ ಯಾವತ್ ಕರ್ಮಭ್ಯಃ ಉಪರಮತೇ, ತಾವತ್ ತಾವತ್ ನಿರಾಯಾಸಸ್ಯ ಜಿತೇಂದ್ರಿಯಸ್ಯ ಚಿತ್ತಂ ಸಮಾಧೀಯತೇ। ತಥಾ ಸತಿ ಸಃ ಝಟಿತಿ ಯೋಗಾರೂಢೋ ಭವತಿ॥</div>
  <div>
    <p>ಗೀತಾಭಾಷ್ಯ ೬-೩</p>
  </div>
  <div>
    <p>ಕರ್ಮಗಳಿಂದ ಎಷ್ಟೆಷ್ಟು ಹಿಂತಿರುಗುತ್ತಾನೋ ಅಷ್ಟಷ್ಟು ಆಯಾಸವಿಲ್ಲದವನೂ ಜಿತೇಂದ್ರಿಯನೂ ಆಗುವದರಿಂದ, ಅಂಥವನ ಚಿತ್ತವು ಶಾಂತವಾಗುತ್ತದೆ. ಚಿತ್ತವು ಶಾಂತವಾದರೆ ಬೇಗನೆ ಯೋಗಾರೂಢನಾಗಿಬಿಡುತ್ತಾನೆ.</p>
    <p>ಪ್ರತಿಯೊಬ್ಬ ಮಾನವನೂ ಜೀವನದಲ್ಲಿ ಬಯಸುವ ಫಲವೇ ಪರಮಶಾಂತಿ, ಪರಾನಂದ ಅಥವಾ ಪರಮಸುಖ. ಇದಕ್ಕೇ ವೇದಾಂತದಲ್ಲಿ ಮೋಕ್ಷ , ಮುಕ್ತಿ , ಅಮೃತತ್ವ ಎಂದು ಹೆಸರು. ಇದು ಪ್ರತಿಯೊಬ್ಬ ಮನುಷ್ಯನ ಆಜನ್ಮಹಕ್ಕು. ಇದನ್ನು ಎಲ್ಲರೂ ಹೊಂದಬೇಕೆಂಬುದೇ ಜ್ಞಾನಿಗಳ, ಮಹಾತ್ಮರ, ಸಾಧುಸಂತರ ಹಾಗೂ ವೇದಾಂತಗಳ ಉದ್ದೇಶ.</p>
    <p>ನಿತ್ಯ ನೈಮಿತ್ತಿಕ ಕಾಮ್ಯ ಪ್ರತಿಷಿದ್ಧ ಕರ್ಮಗಳಲ್ಲಿ ಸಾಧ್ಯವಾದಷ್ಟು ಕರ್ಮಗಳನ್ನು ಕೈಬಿಡುತ್ತಾ ಎಷ್ಟೆಷ್ಟು ಸಾಧಕನು ಉಪರತನಾಗುತ್ತಾನೆಯೋ ಅಷ್ಟಷ್ಟು ಸಂಕಲ್ಪ ಕಾಮಗಳ ಕಾಟವು ಶಾಂತವಾಗುತ್ತದೆ. ಇಂದ್ರಿಯ ಚಾಪಲ್ಯವೂ ಕಮ್ಮಿಯಾಗುತ್ತದೆ, ಅಂತಃಕರಣವೂ ಶುದ್ಧವಾಗುತ್ತದೆ. ಅಂಥ ಅಂತಃಕರಣದಲ್ಲಿ ಆತ್ಮವಿಚಾರವು ಚೆನ್ನಾಗಿ ನಾಟುತ್ತದೆ. ಇದರಿಂದ ಅಧ್ಯಾತ್ಮಸಾಧಕನು ಆದಷ್ಟು ಬೇಗನೆ ಆತ್ಮಜ್ಞಾನವನ್ನು ಪಡೆದು ಮುಕ್ತನಾಗುತ್ತಾನೆ, ಕೃತಕೃತ್ಯನಾಗಿಬಿಡುತ್ತಾನೆ!</p>
    <p>ಮುಮುಕ್ಷುಸಾಧಕನು ಕಾಮ್ಯನಿಷಿದ್ಧಕರ್ಮಗಳಿಂದ ಸಂಪೂರ್ಣವಾಗಿ ದೂರವಾಗಿದ್ದು ಹೆಚ್ಚು ಹೆಚ್ಚಾಗಿ ವೇದಾಂತವಾಕ್ಯಾರ್ಥವಿಚಾರವನ್ನು ಮಾಡುತ್ತಿರಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಅನುಭವಾರೂಢವಿದ್ಯೋಪದೇಶಕಾಯ ಶಂಕರಾಯ ನಮಃ॥</div>
  <div>ಬ್ರಹ್ಮವಿದ್ಯಾಫಲಂ ತ್ವೇತತ್ ಸದ್ಯೋಮುಕ್ತಿಸ್ವರೂಪಕಮ್।<br/>ವದಂತಂ <strong>ಶಂಕರಂ</strong> ವಂದೇ ಜೀವನ್ಮು ಕ್ತಿಪ್ರದರ್ಶಕಮ್॥</div>
  <div>
    <p>ಮಾರ್ಚ್ ೨೮</p>
  </div>
  <div>
    <p>೮೮. ವೇದಾಂತದಲ್ಲಿ ‘ಆಮೇಲೆ’ ಇಲ್ಲ</p>
  </div>
  <div>ಅನುಭವಾರೂಢಮೇವ ಚ ವಿದ್ಯಾಫಲಮ್। ನ ಕ್ರಿಯಾಫಲವತ್ ಕಾಲಾಂತರಭಾವಿ।</div>
  <div>
    <p>ಬ್ರಹ್ಮಸೂತ್ರಭಾಷ್ಯ ೩-೪-೧೫</p>
  </div>
  <div>
    <p>ಬ್ರಹ್ಮವಿದ್ಯೆಯ ಫಲವೆಂಬುದು ಇಲ್ಲಿಯೇ ಈಗಲೇ ಅನುಭವಕ್ಕೆ ಬಂದುಬಿಡುವ ಫಲವೇ ಹೊರತು ಕರ್ಮಫಲದಂತೆ ಜನ್ಮಾಂತರದಲ್ಲಿ ಕಾಲಾಂತರದಲ್ಲಿ ಉಂಟಾಗಬಹುದಾದ ಫಲವಲ್ಲ.</p>
  </div>
  <div>
    <p>ಶಾಸ್ತ್ರೋಕ್ತವಾದ ಯಾವುದೇ ಕರ್ಮಗಳನ್ನು ಮಾಡಿದರೂ ಅವುಗಳ ಫಲವು ಈ ಕೂಡಲೇ ಉಂಟಾಗುವದಿಲ್ಲ. ಕೆಲವು ದಿನಗಳ ನಂತರ, ಕೆಲವು ಮಾಸಗಳ ಅನಂತರ, ಕೆಲವು ವರ್ಷಗಳಾದ ಮೇಲೆ ಉಂಟಾಗುತ್ತದೆ. ಇನ್ನು ಕೆಲವು ಕರ್ಮಗಳಂತೂ ಜನ್ಮಾಂತರದಲ್ಲಿ ಫಲವನ್ನು ಕೊಡುತ್ತವೆ. ಅಂತೂ ನಂಬಿ, ಶ್ರದ್ಧೆಯಿಂದ ಕರ್ಮಗಳನ್ನು ಮಾಡಿದರೆ ಅವುಗಳ ಫಲಗಳು ‘ಆಮೇಲೆ’ ಲಭಿಸಬಹುದು, ಲಭಿಸದೇ ಇರಲೂ ಬಹುದು.</p>
  </div>
  <div>
    <p>ಆದರೆ ಬ್ರಹ್ಮವಿದ್ಯಾಫಲವು ಹೀಗೆ ‘ಆಮೇಲೆ’ ಉಂಟಾಗುವ ಫಲವಲ್ಲ. ವೇದಾಂತದಲ್ಲಿ ಉಪದೇಶಿಸಿರುವ ಬ್ರಹ್ಮಜ್ಞಾನವನ್ನು ಪಡೆದುಕೊಂಡರೆ ಅದರ ಫಲವು ಕೂಡಲೇ ಉಂಟಾಗುತ್ತದೆ. ಬ್ರಹ್ಮವಿದ್ಯಾಫಲವೆಂದರೆ ಮುಕ್ತಿಯು, ಅಥವಾ ಪರಮ ಶಾಂತಿಯು. ಜ್ಞಾನವೂ ಮುಕ್ತಿಯೂ ಸಮಕಾಲೀನ. ಇಂದು ಜ್ಞಾನೋದಯ, ನಾಳೆ ಮುಕ್ತಿ— ಎಂಬುದಿಲ್ಲ. ಜ್ಞಾನಕ್ಕೂ ಪರಮಶಾಂತಿಗೂ ಮಧ್ಯೇ ದೇಹಾಂತರ, ದೇಶಾಂತರ, ಕಾಲಾಂತರ, ಜನ್ಮಾಂತರ, ಲೋಕಾಂತರ ಎಂಬ ಯಾವ ಅಂತರವೂ (ಭೇದವೂ) ಇರುವದಿಲ್ಲ. ಬೆಳಗ್ಗೆ ಸೂರ್ಯೋದಯವಾದರೆ ಮಧ್ಯಾಹ್ನ ಕತ್ತಲೆಯು ತೊಲಗುತ್ತದೆಯೇ? ಇಲ್ಲ. ಮತ್ತೇನೆಂದರೆ ಸಮಕಾಲದಲ್ಲಿಯೇ. ಅದರಂತೆಯೇ ಜ್ಞಾನದಿಂದ ಮುಕ್ತಿಯು ಈಗಲೇ ಇಲ್ಲಿಯೇ ದೊರಕುವ ಫಲವು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಪರಮಾರ್ಥತತ್ತ್ವಪರಾಯಣಾಯ ಶಂಕರಾಯ ನಮಃ॥</div>
  <div>ವೇದಾಂತಜ್ಞಾನಸಂಪನ್ನಂ ವೇದಾಂತಾರ್ಥಪ್ರಬೋಧಕಮ್।<br/>ಅದ್ವೈತತತ್ತ್ವನಿಷ್ಠಂ ಶ್ರೀ<strong>ಶಂಕರಂ</strong> ಸದ್ಗುರುಂ ಶ್ರಯೇ॥</div>
  <div>
    <p>ಮಾರ್ಚ್ ೨೯</p>
  </div>
  <div>
    <p>೮೯. ವೇದಾಂತದ ಹೆಚ್ಚುಗಾರಿಕೆ</p>
  </div>
  <div>ಇದಂ ತು ಪರಮಾರ್ಥತತ್ತ್ವಮ್ ಅದ್ವೈತಂ ವೇದಾಂತೇಷು ಏವ ವಿಜ್ಞೇಯಮ್ ಇತ್ಯರ್ಥಃ।</div>
  <div>
    <p>ಮಾಂಡೂಕ್ಯಗೌಡಪಾದಕಾರಿಕಾಭಾಷ್ಯ ೪-೯೯</p>
  </div>
  <div>
    <p>ದ್ವೈತವಿಲ್ಲದ ಈ ಪರಮಾರ್ಥದ ಸ್ವರೂಪವನ್ನು ವೇದಾಂತಗಳಲ್ಲಿ ತಿಳಿಸಿರುವಂತೆಯೇ ತಿಳಿದುಕೊಳ್ಳಬೇಕು.</p>
  </div>
  <div>
    <p>ಆತ್ಮನು ಅಜ, ಅಜರ, ಅಮರ, ಅಮೃತ, ಅಭಯ, ಅದ್ವೈತ— ಎಂದು ವೇದಾಂತಗಳು ತಿಳಿಸುತ್ತಿವೆ. ಈ ಆತ್ಮನೊಬ್ಬನೇ ಪರಮಾರ್ಥನೆಂದೂ ಎಲ್ಲ ಜೀವರುಗಳ ಸ್ವರೂಪವೆಂದೂ ವೇದಾಂತಗಳು ಸಾರುತ್ತಿವೆ. ಇದು ಸತ್ಯಸಂದೇಶ, ಸಾರ್ವತ್ರಿಕ ಸಂದೇಶ. ಇದನ್ನು ತಿಳಿದುಕೊಂಡರೇ ಮುಕ್ತಿಯು ಲಭಿಸುತ್ತದೆ. ಇದಕ್ಕೇ ಆತ್ಮಜ್ಞಾನ, ಬ್ರಹ್ಮಜ್ಞಾನ ಎಂದೂ ಹೆಸರು.</p>
  </div>
  <div>
    <p>ಇಂಥ ಆತ್ಮಜ್ಞಾನವನ್ನು ವೇದಾಂತಗಳಿಂದಲೇ ಪಡೆದುಕೊಳ್ಳಬೇಕೇ ಹೊರತು ಕೇವಲ ಜಪತಪಧ್ಯಾನಾದಿಗಳಿಂದ ಹೊಂದಲು ಸಾಧ್ಯವಿಲ್ಲ. ಆತ್ಮಜ್ಞಾನವು ವಸ್ತುತಂತ್ರವಾದದ್ದು. ಆತ್ಮನನ್ನು ಇರುವಂತೆ ಸರಿಯಾಗಿ ವಿಚಾರಮಾಡಿ ತಿಳಿದುಕೊಳ್ಳಬೇಕು. ಇದು ಪುರುಷತಂತ್ರವಾದ ಕರ್ಮೋಪಾಸನೆಗಳಲ್ಲ.</p>
  </div>
  <div>
    <p>ಆತ್ಮತತ್ತ್ವವನ್ನು ಅನುಭವದಿಂದ ಅರಿತುಕೊಳ್ಳಲು ವೇದಾಂತಗಳಲ್ಲಿ ಅನೇಕ ಉಪಾಯಗಳನ್ನೂ ತಿಳಿಸಿದೆ. ಅವಸ್ಥಾತ್ರಯ ವಿವೇಕ, ಪಂಚಕೋಶವಿವೇಕ, ದೃಕ್ ದೃಶ್ಯವಿವೇಕ, ಆತ್ಮಾನಾತ್ಮವಿವೇಕ—ಮೊದಲಾದ ಕ್ರಮಗಳನ್ನು ತಿಳಿಸಿದೆ. ಇದೆಲ್ಲವೂ ವಿಚಾರಮಾರ್ಗ, ವಿವೇಕಮಾರ್ಗ, ಅನುಸಂಧಾನಮಾರ್ಗ. ಈ ಕ್ರಮದಿಂದ ವಿಚಾರಮಾಡಿದಾಗ ನಮ್ಮ ನಿಜಸ್ವರೂಪವು ಅದ್ವೈತವಾದ ಬ್ರಹ್ಮವೇ ಎಂದು ಅನುಭವಕ್ಕೆ ಬಂದುಬಿಡುತ್ತದೆ. ಜಿಜ್ಞಾಸುಗಳಾದ ಸಾಧಕರು ವೇದಾಂತಗಳನ್ನು ಮತ್ತೆ ಮತ್ತೆ ಅಧ್ಯಯನ ಮಾಡುತ್ತಿರಬೇಕು.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಸದಾತ್ಮಸ್ವರೂಪಜ್ಞಾಯ ಶಂಕರಾಯ ನಮಃ॥</div>
  <div>ಜ್ಞಾನಾದೇವ ಪರಂ ಮೋಕ್ಷಂ ಗುರುತತ್ತ್ವೋಪದೇಶತಃ।<br/>ಬೋಧಯಂತಂ ದಯಾಸಿಂಧುಂ <strong>ಶಂಕರಂ</strong> ಸದ್ಗುರುಂ ಭಜೇ॥</div>
  <div>
    <p>ಮಾರ್ಚ್ ೩೦</p>
  </div>
  <div>
    <p>೯೦. ತಿಳಿದರೇ ಬ್ರಹ್ಮಪ್ರಾಪ್ತಿ</p>
  </div>
  <div>ಜಾನನ್ ಅಜಾನಂಶ್ಚ ಸರ್ವೋ ಜಂತುಃ ಸದ್ಬ್ರಹ್ಮೈವ, ತಥಾಪಿ ತತ್ತ್ವಮಸೀತಿ ಪ್ರತಿಬೋಧಿತೋ ವಿದ್ವಾನ್ ಸದೇವ ನಾನ್ಯೋಽಸ್ಮೀತಿ ಜಾನನ್ ಸದೇವ ಭವತಿ।</div>
  <div>
    <p>ಛಾಂದೋಗ್ಯಭಾಷ್ಯ ೮-೩-೩</p>
  </div>
  <div>
    <p>ತಿಳಿದರೂ ತಿಳಿಯದಿದ್ದರೂ ಎಲ್ಲ ಪ್ರಾಣಿಗಳೂ ಸದ್ರೂಪವಾದ ಬ್ರಹ್ಮವೇ ಆಗಿರುತ್ತಾರೆ. ಆದರೆ ಸದ್ಗುರುವಿನಿಂದ ‘ತತ್ತ್ವಮಸಿ’ ಎಂದು ಉಪದೇಶಿಸಲ್ಪಟ್ಟ ಮುಮುಕ್ಷುವು ‘ನಾನು ಸದ್ರೂಪವಾದ ಬ್ರಹ್ಮನೇ’ ಎಂದು ತಿಳಿದುಕೊಂಡವನಾಗಿ ಬ್ರಹ್ಮವೇ ಆಗಿಬಿಡುತ್ತಾನೆ.</p>
  </div>
  <div>
    <p>ವೇದಾಂತವನ್ನು ಅಧ್ಯಯನಮಾಡಿ ಆತ್ಮನನ್ನು ತಿಳಿದುಕೊಂಡರೂ, ತಿಳಿಯದೇ ಹೋದರೂ ಇಬ್ಬರೂ ಆತ್ಮ ಸ್ವರೂಪರೇ ಆಗಿರುತ್ತಾರೆ. ಬ್ರಹ್ಮವನ್ನು ತಿಳಿದವರೂ ಬ್ರಹ್ಮರೇ, ತಿಳಿಯದವರೂ ಬ್ರಹ್ಮರೇ, ತಪ್ಪಾಗಿ ತಿಳಿದವರೂ ಬ್ರಹ್ಮರೇ; ಎಲ್ಲರೂ ಬ್ರಹ್ಮ ಸ್ವರೂಪರಾಗಿದ್ದಾರೆ ಎಂಬುದರಲ್ಲಿ ಯಾವ ಭೇದವೂ ಇಲ್ಲ. ಹಿರಣ್ಯಗರ್ಭಬ್ರಹ್ಮನಿಂದ ಇರುವೆಯ ವರೆಗೆ ಎಲ್ಲ ಪ್ರಾಣಿಗಳೂ ಸಮಾನವಾಗಿ ಒಂದೇ ಬ್ರಹ್ಮ ಸ್ವರೂಪರಾಗಿದ್ದಾರೆ.</p>
  </div>
  <div>
    <p>ಹೀಗಿದ್ದರೆ ವೇದಾಂತಾಧ್ಯಯನ ಏಕೆ ಬೇಕು? ಆತ್ಮಜ್ಞಾನವಾದರೂ ಏಕೆ? ತಿಳಿವಳಿಕೆಯ ಅಗತ್ಯವೇನು? ಎಂದರೆ ಹಾಗಲ್ಲ. ಜ್ಞಾನದಿಂದಲೇ ಫಲವಾಗಬೇಕು. ಜ್ಞಾನವು ಇರದಿದ್ದರೆ ಅದರಿಂದ ಏನೂ ಫಲವಿಲ್ಲ. ವಜ್ರದ ಉಂಗುರವಿದೆ, ಒಂದು ಲಕ್ಷರೂಪಾಯಿ ಬೆಲೆ! ಅದು ಅಪ್ಪಟ ವಜ್ರವೇ ಹೌದು, ಆದರೆ ಅದು ವಜ್ರವೆಂದು ತಿಳಿಯದೆ ಹೋದರೆ ಅದಕ್ಕೆ ಹತ್ತುರೂಪಾಯಿ ಬೆಲೆಯೂ ಇಲ್ಲ. ಒಂದು ಸಾವಿರ ರೂಪಾಯಿಗಳ ನೋಟುಗಳು ಒಬ್ಬನಲ್ಲಿದೆ. ಅದರ ಬೆಲೆ ತಿಳಿಯದಿದ್ದರೆ ಅದು ಅವನ ಪಾಲಿಗೆ ಬರೀ ಕಾಗದ. ಅಂತೂ ಜ್ಞಾನಕ್ಕೇ ಮಹತ್ತ್ವವಿದೆ. ಆತ್ಮಜ್ಞಾನದಿಂದಲೇ ಆತ್ಮಪ್ರಾಪ್ತಿ. ತಿಳಿದರೇ ಮುಕ್ತಿ!</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಅಪಾರಾಸಾರಸಂಸಾರತಾರಕಾಯ ಶಂಕರಾಯ ನಮಃ॥</div>
  <div>ಬ್ರಹ್ಮಜ್ಞಂ ಸರ್ವಶಾಸ್ತ್ರಜ್ಞಂ ಸರ್ವಶಂಕಾನಿವಾರಕಮ್।<br/>ಸರ್ವಾನುಗ್ರಹಕರ್ತಾರಂ ವಂದೇ <strong>ಶಂಕರ</strong>ಭಾಸ್ಕರಮ್॥</div>
  <div>
    <p>ಮಾರ್ಚ್ ೩೧</p>
  </div>
  <div>
    <p>೯೧. ಆತ್ಮಜ್ಞಾನದಿಂದಲೇ ಮುಕ್ತಿಯು</p>
  </div>
  <div>ನ ತು ಬ್ರಹ್ಮವಿಜ್ಞಾನವ್ಯತಿರೇಕೇಣ ಅನ್ಯತ್ ಮೋಕ್ಷಸಾಧನಮ್ ಅವಗಮ್ಯತೇ।</div>
  <div>
    <p>ಬೃಹದಾರಣ್ಯಕಭಾಷ್ಯ ೧-೪-೭</p>
  </div>
  <div>
    <p>ಬ್ರಹ್ಮವಿಜ್ಞಾನವೊಂದನ್ನು ಬಿಟ್ಟರೆ ಮೋಕ್ಷಪ್ರಾಪ್ತಿಗೆ ಬೇರಾವುದೂ ಸಾಧನವು ಶಾಸ್ತ್ರಗಳಲ್ಲಿ ಕಾಣಿಸುವುದಿಲ್ಲ.</p>
  </div>
  <div>
    <p>ಮೋಕ್ಷವೆಂದರೆ ಬಂಧನದಿಂದ ಬಿಡುಗಡೆ. ಅವಿದ್ಯೆಯಿಂದಲೇ ಬಂಧನವು ತೋರುತ್ತಿದೆ. ಅವಿದ್ಯೆಯೇ ಮುಕ್ತಿಗೆ ಪ್ರಧಾನವಾದ ಅಡ್ಡಿಯು. ಈ ಅವಿದ್ಯೆಯು ತೊಲಗುವುದೇ ಮುಕ್ತಿಯು. ವಿದ್ಯೆಯಿಂದಲೇ ಅವಿದ್ಯೆಯು ನಾಶವಾಗಬೇಕು. ಬೆಳಕಿನಿಂದಲೇ ಅಲ್ಲವೆ, ಕತ್ತಲೆಯು ದೂರವಾಗಬೇಕು? ಆತ್ಮಜ್ಞಾನವು ಉಂಟಾಗದೆ ಹೋದರೆ ಖಂಡಿತವಾಗಿ ಅಜ್ಞಾನವೂ ತೊಲಗದು, ಮುಕ್ತಿಯೂ ದೊರಕದು!</p>
  </div>
  <div>
    <p><strong>ಜ್ಞಾನವಿಹೀನಃ ಸರ್ವಮತೇನ ಮುಕ್ತಿಂ ನ ಭಜತಿ ಜನ್ಮಶತೇನ</strong> ಆತ್ಮಜ್ಞಾನರಹಿತನಾಗಿದ್ದರೆ ನೂರಾರು ಜನ್ಮಗಳು ಉರುಳಿದರೂ ಮುಕ್ತಿಯನ್ನು ಖಂಡಿತವಾಗಿಯೂ ಪಡೆಯಲಾರನೆಂದು <strong>ಭಜ ಗೋವಿಂದಂ</strong> ಸ್ತೋತ್ರದಲ್ಲಿ ಶ್ರೀಶಂಕರ ಭಗವತ್ಪಾದಾಚಾರ್ಯರು ಒತ್ತಿ ಹೇಳಿದ್ದಾರೆ.</p>
  </div>
  <div>
    <p>ಶಮದಮಾದಿಗಳು, ಅಮಾನಿತ್ವಾದಿಗಳು, ಸದ್ಗುರುದೇವತಾಭಕ್ತಿ , ಸಾತ್ತ್ವಿಕ ಆಹಾರವಿಹಾರಾದಿಗಳಿಂದ ಕೂಡಿಕೊಂಡು ಜಿಜ್ಞಾಸುವಾದ ಸಾಧಕನು ವೇದಾಂತವಾಕ್ಯಗಳ ಅರ್ಥವನ್ನು ವಿಚಾರಮಾಡುತ್ತಾ ಇದ್ದರೆ ಆತ್ಮಜ್ಞಾನವು ಅಂತಃಕರಣದಲ್ಲಿ ಉದಯಿಸಿದ ಕೂಡಲೇ ಮೋಕ್ಷಸ್ವರೂಪವು ನಿಶ್ಚಿತವಾಗಿ ದೊರಕುತ್ತದೆ. ಶ್ರೀ ಶಂಕರಭಗವತ್ಪಾದಾಚಾರ್ಯರ ಅನುಗ್ರಹದಿಂದ ನಮಗೆ ಇಂಥ ಆತ್ಮಜ್ಞಾನವು ಉಂಟಾಗಲಿ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಗೀತಾರಹಸ್ಯಬೋಧಕಾಯ ಶಂಕರಾಯ ನಮಃ॥</div>
  <div>ನಮಾಮಿ <strong>ಶಂಕರಾಚಾರ್ಯಂ</strong> ಗೀತಾಶಾಸ್ತ್ರಾರ್ಥಕೋವಿದಮ್।<br/>ಗುರೂಣಾಂ ಪರಮಂ ವಂದೇ ಮುಕ್ತಿಮಾರ್ಗಪ್ರದರ್ಶಕಮ್॥</div>
  <div>
    <p>ಏಪ್ರಿಲ್ ೧</p>
  </div>
  <div>
    <p>೯೨. ಮುಕ್ತಿಯೇ ಭಗವದ್ಗೀತೆಗೆ ಗುರಿ</p>
  </div>
  <div>ಅಸ್ಯ ಭಗವದ್ಗೀತಾಶಾಸ್ತ್ರಸ್ಯ ಸಂಕ್ಷೇಪತಃ ಪ್ರಯೋಜನಂ ಪರಂ ನಿಃಶ್ರೇಯಸಮ್॥</div>
  <div>
    <p>ಗೀತಾಭಾಷ್ಯ – ಅವತರಣಿಕಾಭಾಷ್ಯ</p>
  </div>
  <div>
    <p>ಗೀತಾಶಾಸ್ತ್ರಕ್ಕೆ ಪರಮನಿಃಶ್ರೇಯಸವೇ (ಅಂದರೆ ಮೋಕ್ಷವೇ) ಪ್ರಯೋಜನವೆಂದು ಸಂಕ್ಷೇಪವಾಗಿ ಹೇಳಬಹುದು.</p>
    <p>ಸಕಲ ಮಾನವರಿಗೂ ಬೇಕಾಗಿರುವ ಫಲಗಳು ಎರಡು. ಒಂದು ಭುಕ್ತಿ, ಮತ್ತೊಂದು ಮುಕ್ತಿ. ಭುಕ್ತಿ ಎಂದರೆ ಭೋಗ, ಮುಕ್ತಿ ಎಂದರೆ ಬಿಡುಗಡೆ. ಇಂದ್ರಿಯಗಳಿಂದ ಇಷ್ಟವಾದ ಭೋಗಗಳನ್ನು ಅನುಭವಿಸುವದು ಭುಕ್ತಿಯಾದರೆ, ತಾನೇ ತಾನಾಗಿದ್ದು ತನ್ನ ಸ್ವರೂಪದ ನಿಜಾನಂದವನ್ನು ವಿಚಾರದಿಂದ ಅನುಭವಿಸುವದೇ ಮುಕ್ತಿಯು. ಭುಕ್ತಿಯು ಆಯಾಸವಾದದ್ದು, ಮುಕ್ತಿಯು ನಿರಾಯಾಸವಾದದ್ದು ; ಭುಕ್ತಿಯು ಆಗಂತುಕವಾದದ್ದು, ಮುಕ್ತಿಯು ಸಹಜವಾದದ್ದು. ಭುಕ್ತಿಯು ಅನಿತ್ಯವಾದ ಫಲ, ಮುಕ್ತಿಯು ಶಾಶ್ವತವಾದದ್ದು.</p>
    <p>ಶ್ರೀಕೃಷ್ಣಪರಮಾತ್ಮನು ಪರಬ್ರಹ್ಮ ಸ್ವರೂಪನೇ. ಮುಕ್ತಿಸ್ವರೂಪನೇ ಶ್ರೀಕೃಷ್ಣಭಗವಂತನು. ಶ್ರೀಕೃಷ್ಣನ ಬಾಹ್ಯಶರೀರವೇ ಭಗವದ್ಗೀತೆ. ಗೀತಾಚಾರ್ಯನ ಉಪದೇಶಾಮೃತವೇ ಭಗವದ್ಗೀತೆ. ಮುಕ್ತಿಯೇ ಗೀತೋಪದೇಶದ ಗುರಿ. ಗೀತೆಗೆ ಮೋಕ್ಷಶಾಸ್ತ್ರವೆಂದೇ ಹೆಸರು.</p>
    <p>ಗೀತೆಯಲ್ಲಿ ಭುಕ್ತಿಮುಕ್ತಿಗಳನ್ನು ಪ್ರವೃತ್ತಿಧರ್ಮ ನಿವೃತ್ತಿಧರ್ಮಗಳೆಂಬ ಹೆಸರಿನಲ್ಲಿ ಉಪದೇಶಿಸಿದ್ದರೂ ಮುಕ್ತಿಯಲ್ಲಿಯೇ ಗೀತೆಗೆ ಪರಮತಾತ್ಪರ್ಯ. ಶೋಕಮೋಹಗಳನ್ನು ದಾಟಿ ಜನ್ಮಮರಣಬಂಧನದಿಂದ ತಪ್ಪಿಸಿಕೊಂಡು ಕೃತಾರ್ಥನಾಗುವ ಮೋಕ್ಷಮಾರ್ಗವನ್ನು ಉಪದೇಶಿಸುವದೇ ಗೀತೆಯ ಪರಮ ತಾತ್ಪರ್ಯ. ಗೀತಾರ್ಥಜ್ಞಾನದಿಂದ ಮುಕ್ತಿಯು ದೊರಕುತ್ತದೆ.</p>
  </div>
  <div>॥ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
</html>
