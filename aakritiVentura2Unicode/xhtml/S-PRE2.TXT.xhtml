<?xml version="1.0"?>
<html>
  <div>॥ ಬ್ರಹ್ಮಜ್ಞಾನೋಪದೇಶಸಮರ್ಥಾಯ ಶಂಕರಾಯ ನಮಃ॥</div>
  <div>ಸದ್ಗುರೂಣಾಂ ಕೃಪಾದೇವ ಜ್ಞಾನಂ ಭವತಿ ನಾನ್ಯಥಾ।<br/><strong>ಆಷಾಢೇ ಶಂಕರಂ</strong> ವಂದೇ <strong>ಮಾಸೇ</strong> ಜ್ಞಾನಪ್ರಸಿದ್ಧಯೇ॥</div>
  <div>
    <p>೪. ಆಷಾಢಮಾಸ</p>
  </div>
  <div>
    <p>ಸದ್ಗುರು ಅನುಗ್ರಹದಿಂದ ಆತ್ಮಜ್ಞಾನಪ್ರಾಪ್ತಿ</p>
  </div>
  <div>ಯೇ ಸಮ್ಯಗ್ದರ್ಶಿನಃ ತೈರುಪದಿಷ್ಟಂ ಜ್ಞಾನಂ ಕಾರ್ಯಕ್ಷಮಂ ಭವತಿ।</div>
  <div>
    <p>ಗೀತಾಭಾಷ್ಯ ೪-೩೪</p>
  </div>
  <div>ಯಾರು ಸಮ್ಯಗ್ದರ್ಶಿಗಳಾದ ಸದ್ಗುರುಗಳೋ ಅಂಥವರ ಉಪದೇಶದ ಶ್ರವಣದಿಂದ ಶಿಷ್ಯರಿಗೆ ಆತ್ಮಜ್ಞಾನವು ಉಂಟಾಗುತ್ತದೆ. ಆ ಜ್ಞಾನವೇ ಸರಿಯಾದ, ಸಮರ್ಥವಾದ ಆತ್ಮಜ್ಞಾನವು.</div>
  <div/>
  <div>
    <p>ಇದು <strong>ಆಷಾಢಮಾಸ</strong>. ಆಷಾಢಮಾಸ ಶುಕ್ಲಪಕ್ಷದ ಪೂರ್ಣಿಮೆಯು ‘ಗುರುಪೂರ್ಣಿಮೆ’ಯೆಂದು ಪ್ರಸಿದ್ಧವಾಗಿದೆ. ಇದಕ್ಕೆ <strong>ವ್ಯಾಸಪೂರ್ಣಿಮೆ </strong>ಯೆಂದೂ ಹೆಸರು. ಸಂನ್ಯಾಸಿಗಳು ಇಂದು ಚಾತುರ್ಮಾಸ್ಯವ್ರತಸಂಕಲ್ಪವನ್ನು ಮಾಡುತ್ತಾರೆ. ಭಗವಾನ್ ವೇದವ್ಯಾಸರನ್ನು ಸಕಲ ಸಾಧಕರೂ ಇಂದು ಸ್ಮರಿಸಿ, ಭಜಿಸಿ, ಪೂಜಿಸಿ, ಗೌರವಿಸಿ ಆರಾಧಿಸುತ್ತಾರೆ. ಈ ಮಾಸದಲ್ಲಿನ ಶ್ರೀಶಂಕರರ ಸಂದೇಶವನ್ನು ನೋಡೋಣ.</p>
  </div>
  <div>
    <p>ಸದ್ಗುರುಗಳನ್ನು ಆರಾಧಿಸುತ್ತಾ ಅವರಿಂದ ಆತ್ಮಜ್ಞಾನೋಪದೇಶವನ್ನು ಪಡೆದು ಧನ್ಯನಾಗಬೇಕು. ಸಮ್ಯಗ್ದರ್ಶಿಗಳಾದ ಸದ್ಗುರುಗಳೇ ನಿಜವಾದ ಆಚಾರ್ಯರು. ಸದ್ಗುರುಗಳ ಉಪದೇಶದಿಂದಲೇ ಮುಮುಕ್ಷುಗಳ ಅಜ್ಞಾನವು ದೂರವಾಗುತ್ತದೆ. ಎಲ್ಲರೂ ವೇದಾಂತಸಂದೇಶಗಳನ್ನು ಉಪದೇಶಮಾಡುವಂತಿಲ್ಲ ; ಮಾಡಿದರೂ ಅದರಿಂದ ಶಿಷ್ಯರಿಗೆ ಅಜ್ಞಾನವು ತೊಲಗಲಾರದು. ಆದ್ದರಿಂದ ಬ್ರಹ್ಮನಿಷ್ಠರಾದ ಸದ್ಗುರುಗಳ ಉಪದೇಶವೇ ನಿಜವಾದ ಉಪದೇಶವೆನಿಸುತ್ತದೆ. ಸ್ವತಃ ಬ್ರಹ್ಮನಿಷ್ಠರಾಗಿರುವ ಸಮ್ಯಗ್ದರ್ಶಿಗಳಾದ ಸದ್ಗುರುಗಳೇ ಉಪದೇಶಿಸಲು ಸಮರ್ಥರು. ಇಂಥ ಸದ್ಗುರುಗಳನ್ನು ಭಕ್ತಿಯಿಂದ ಆರಾಧಿಸಿ, ಅವರ ಉಪದೇಶವನ್ನು ಮನನಮಾಡಿದರೆ ನಾವು ಮುಕ್ತರಾಗಿಬಿಡುತ್ತೇವೆ.</p>
  </div>
  <div>॥ ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಉಪನಿಷತ್ಸಂದೇಶಶ್ರಾವಕಾಯ ಶಂಕರಾಯ ನಮಃ॥</div>
  <div>ವೇದಾಂತಶಾಸ್ತ್ರಸಂದೇಶಂ ಶ್ರಾವಯಂತಂ ದಯಾನಿಧಿಮ್।<br/>ಶ್ರಯೇಽಹಂ <strong>ಶ್ರಾವಣೇ ಮಾಸೇ ಶಂಕರಂ</strong> ಜ್ಞಾನಸಾಗರಮ್॥</div>
  <div>
    <p>೫. ಶ್ರಾವಣಮಾಸ</p>
  </div>
  <div>
    <p>ಆತ್ಮಜ್ಞಾನಕ್ಕೆ ‘ಶ್ರವಣ’ವು ಬೇಕೇ ಬೇಕು</p>
  </div>
  <div>ದರ್ಶನಪರ್ಯವಸಾನಾನಿ ಹಿ ಶ್ರವಣಾದೀನಿ ಆವರ್ತ್ಯಮಾನಾನಿ ದೃಷ್ಟಾರ್ಥಾನಿ ಭವಂತಿ।</div>
  <div>
    <p>ಬ್ರಹ್ಮಸೂತ್ರಭಾಷ್ಯ ೪-೧-೧</p>
  </div>
  <div>
    <p>ವೇದಾಂತಸಂದೇಶಗಳನ್ನು ಮತ್ತೆ ಮತ್ತೆ ಶ್ರವಣಮಾಡುತ್ತಿದ್ದರೆ ಅದರಿಂದ ಈ ಜನ್ಮದಲ್ಲಿಯೇ ಆತ್ಮದರ್ಶನವು ಉಂಟಾಗುತ್ತದೆ.</p>
  </div>
  <div>
    <p>ಇದು <strong>ಶ್ರಾವಣಮಾಸ</strong>. ಶ್ರವಣ ಪ್ರಧಾನವಾದ ಮಾಸ, <strong>ಶ್ರಾವಣಮಾಸ</strong>. ಈ ಶ್ರಾವಣಮಾಸವು ಸದ್ಗುರುಗಳ ಉಪದೇಶದ ಶ್ರವಣವನ್ನು ಮುಮುಕ್ಷುಗಳಿಗೆ ಮಾಡಿಸುತ್ತದೆ. ಶ್ರವಣದಿಂದಲೇ ಆತ್ಮಜ್ಞಾನ, ಶ್ರವಣದಿಂದಲೇ ಅಜ್ಞಾನನಿವೃತ್ತಿ , ಶ್ರವಣವೇ ಸಕಲ ಸಾಧನಗಳ ಸಾರ, ಶ್ರವಣವೊಂದಿಲ್ಲದಿದ್ದರೆ ಸಾಧನಗಳೆಲ್ಲ ವ್ಯರ್ಥವೇ—ಎಂಬ ಸಂದೇಶವನ್ನು ಸಾರುವ ಮಾಸ, <strong>ಶ್ರಾವಣಮಾಸ</strong>.</p>
  </div>
  <div>
    <p>ಕರ್ಮಗಳಿಂದ ಹಾಗೂ ಉಪಾಸನೆಗಳಿಂದ ಅದೃಷ್ಟ ಫಲಗಳು ದೊರಕುತ್ತವೆ. ಈ ಜನ್ಮದಲ್ಲಿ ಅಗ್ನಿಹೋತ್ರವನ್ನು ಮಾಡಿದರೆ ಮರಣಾನಂತರ, ಜನ್ಮಾಂತರದಲ್ಲಿ ಸ್ವರ್ಗಲೋಕವು ಪ್ರಾಪ್ತವಾಗುತ್ತದೆ. ಸಾಮಾನ್ಯವಾಗಿ ಶಾಸ್ತ್ರೀಯಕರ್ಮಗಳಿಗೆಲ್ಲ ಫಲಗಳು ಸಿಗುವದು ಮರಣಾನಂತರವೇ. ಆದರೆ ವೇದಾಂತ ಶ್ರವಣದ ಫಲವು ಮಾತ್ರ ಇಲ್ಲಿಯೇ ಈಗಲೇ ಉಂಟಾಗುತ್ತದೆ. ಶ್ರವಣದ ಫಲವೇನು? ಎಂದರೆ ಆತ್ಮಜ್ಞಾನವೇ.</p>
  </div>
  <div>
    <p>ಸದ್ಗುರುಗಳಿಂದ ವೇದಾಂತಸಂದೇಶಗಳನ್ನು ಮುಮುಕ್ಷುಸಾಧಕರು ಶ್ರದ್ಧೆಯಿಂದ ಶ್ರವಣಮಾಡಿದರೆ ಈ ಜನ್ಮದಲ್ಲಿಯೇ ಬ್ರಹ್ಮಜ್ಞಾನವು ಉಂಟಾಗುತ್ತದೆ. ಶ್ರವಣವು ಆತ್ಮಜ್ಞಾನಪ್ರಾಪ್ತಿಗೆ ನೇರಾದ ಸಾಧನವು. ಆದ್ದರಿಂದ ‘ಶ್ರವಣ’ವನ್ನು ಬಿಡದೇ ಜಿಜ್ಞಾಸುಸಾಧಕರು ಮಾಡುತ್ತಲೇ ಇರಬೇಕು.</p>
  </div>
  <div>॥ ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಭದ್ರಪದನಿಷ್ಠಾಯ ಶಂಕರಾಯ ನಮಃ॥</div>
  <div>ಪರಮೇ ವೈಷ್ಣವೇ ಧಾಮ್ನಿ ತಿಷ್ಠಂತಂ <strong>ಶಂಕರಂ</strong> ಸದಾ।<br/>ವಂದೇ <strong>ಭಾದ್ರಪದೇ ಮಾಸೇ</strong> ಭದ್ರಸ್ಥಾನಸ್ಯ ಲಬ್ಧಯೇ॥</div>
  <div>
    <p>೬. ಭಾದ್ರಪದಮಾಸ</p>
  </div>
  <div>
    <p>ಜ್ಞಾನದಿಂದ “ವೈಷ್ಣವ ಪದ”ದ ಪ್ರಾಪ್ತಿ</p>
  </div>
  <div>ಪರಮಾತ್ಮನೋ ವಾಸುದೇವಾಖ್ಯಸ್ಯ ಪರಮಂ ಪ್ರಕೃಷ್ಟಂ ಪದಂ ಸ್ಥಾನಮ್, ಮೋಕ್ಷಮ್ ಆಪ್ನೋತಿ ವಿದ್ವಾನ್।</div>
  <div>
    <p>ಕಾಠಕೋಪನಿಷದ್ಭಾಷ್ಯ ೧-೩-೯</p>
  </div>
  <div>
    <p>ಆತ್ಮಜ್ಞಾನಿಯು ವಾಸುದೇವನೆಂಬ ಪರಮಾತ್ಮನ ಪರಮವಾದ ಎಂದರೆ ಉತ್ಕೃಷ್ಟವಾದ ಮೋಕ್ಷವೆಂಬ ಪದವನ್ನೇ ಹೊಂದಿಬಿಡುತ್ತಾನೆ.</p>
  </div>
  <div>
    <p>ಇದು <strong>ಭಾದ್ರಪದ ಮಾಸ</strong>. ‘ಭದ್ರ’ವೆಂದರೆ ಮಂಗಳ ಎಂದರ್ಥ, ‘ಪದ’ ಎಂದರೆ ಸ್ಥಾನ. ಭದ್ರವಾದ ಸ್ಥಾನವೆಂದರೆ ಮೋಕ್ಷವೇ. ಮೋಕ್ಷವೆಂಬ ಪರಮಪದವನ್ನು ಕರುಣಿಸುವ ಮಾಸ, <strong>ಭಾದ್ರಪದ ಮಾಸ</strong>. ಮೋಕ್ಷ ಸ್ವರೂಪನಾದ ಶಂಕರನ ಸುಪುತ್ರನಾದ ವರಸಿದ್ಧಿವಿನಾಯಕನನ್ನು ಆರಾಧಿಸಿ ಮೋಕ್ಷಸಾಮ್ರಾಜ್ಯವನ್ನೇ ಹೊಂದಬಹುದಾದ ಪವಿತ್ರಮಾಸವಿದು. ಈ ಮಾಸದಲ್ಲಿನ ಶಂಕರ ಭಗವತ್ಪೂಜ್ಯಪಾದಾಚಾರ್ಯರ ಸಂದೇಶವನ್ನು ನೋಡೋಣ.</p>
  </div>
  <div>
    <p>ಮೋಕ್ಷವೊಂದನ್ನು ಬಿಟ್ಟು ಉಳಿದ ಸಕಲಫಲಗಳೂ ಅನಿತ್ಯವಾದವು ಗಳೇ. ಈ ಲೋಕದ ಸಕಲ ಭಾಗ್ಯಗಳೂ ಹಾಗೂ ಪರಲೋಕದ ಸಕಲ ಸಂಪತ್ತುಗಳೂ ಅನಿತ್ಯವಾಗಿರುತ್ತವೆ. ಬ್ರಹ್ಮಲೋಕವೂ ಅಶಾಶ್ವತವೇ. ಕರ್ಮೋಪಾಸನೆಗಳಿಂದ ಪ್ರಾಪ್ಯವಾದ ಫಲಗಳೆಲ್ಲವೂ ಕನ್ನಡದ ‘ಅಭದ್ರ’ ವಾದ ಫಲಗಳೇ; ಮೋಕ್ಷವೊಂದು ಮಾತ್ರವೇ ಭದ್ರವಾದ ಫಲವು.</p>
  </div>
  <div>
    <p>ಹಾಗಾದರೆ ಮೋಕ್ಷದ ಸ್ವರೂಪವೇನು? ಎಂದರೆ ಭಗವಂತನೇ. ಇದನ್ನೇ ವೇದಾಂತಗಳಲ್ಲಿ ‘ವೈಷ್ಣವ ಪದ’ ಎಂದು ಕರೆದಿರುತ್ತಾರೆ. ವಾಸು ದೇವನೇ ಮುಕ್ತಿಯ ಸ್ವರೂಪ. ಸರ್ವಾತ್ಮಕನಾದ ಭಗವಂತನೇ ಮಂಗಳ ವಾದ ಪವಿತ್ರವಾದ ಶಾಶ್ವತವಾದ ಸ್ಥಾನವು. ಸಾಧಕನ ಗುರಿಯೇ ಮೋಕ್ಷ.</p>
  </div>
  <div>॥ ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಮಾಯಾತರಣೋಪಾಯೋಪದೇಶಕಾಯ ಶಂಕರಾಯ ನಮಃ॥</div>
  <div>ಮಾಯಾತೀತಂ ಗುಣಾತೀತಂ <strong>ಶಂಕರಂ</strong> ಭಾಸ್ಕರಂ ಭಜೇ।<br/>ಗುರು<strong>ಮಾಶ್ವಯುಜೇ ಮಾಸೇ</strong> ವಿಷ್ಣುಮಾಯಾನಿವೃತ್ತಯೇ॥</div>
  <div>
    <p>೭. ಆಶ್ವಯುಜಮಾಸ</p>
  </div>
  <div>
    <p>ಮಾಯೆಯನ್ನು ದಾಟುವದು ಹೇಗೆ?</p>
  </div>
  <div>ಯೇ ಸಾಧಕಾಃ ಮಾಯಾವಿನಂ ಸ್ವಾತ್ಮಭೂತಂ ಸರ್ವಾತ್ಮನಾ ಪ್ರತಿಪದ್ಯಂತೇ, ತೇ ವೈಷ್ಣವೀಂ ಮಾಯಾಮ್ ಅತಿಕ್ರಾಮಂತಿ।</div>
  <div>
    <p>ಗೀತಾಭಾಷ್ಯ ೭-೧೪</p>
  </div>
  <div>
    <p>ಯಾವ ಸಾಧಕರು ಮಾಯಾವಿಯಾದ, ತಮ್ಮ ಸ್ವರೂಪನೇ ಆಗಿರುವ ಪರಮಾತ್ಮನನ್ನು ಸಂಪೂರ್ಣವಾಗಿ ಶರಣುಹೊಂದುತ್ತಾರೆಯೋ ಅಂಥವರು, ಮಾಯಾಶಕ್ತಿಯನ್ನು ದಾಟಿಹೋಗುತ್ತಾರೆ.</p>
  </div>
  <div>
    <p>ಇದು <strong>ಆಶ್ವಯುಜಮಾಸ</strong>. ಕ್ಷತ್ರಿಯ ರಾಜರುಗಳು ಶಕ್ತಿದೇವತೆಯನ್ನು ಆರಾಧಿಸಿ, ಆ ದೇವಿಯ ಅನುಗ್ರಹದಿಂದ ಸಕಲಸಿದ್ಧಿಗಳನ್ನೂ ಪಡೆಯುವ ಮಾಸ, <strong>ಆಶ್ವಯುಜಮಾಸ</strong>. ಅಧ್ಯಾತ್ಮಸಾಧಕರು ದೇವಿಯನ್ನು ಪೂಜಿಸಿ ಮಾಯಾಶಕ್ತಿಯನ್ನು ದಾಟುವ ಶ್ರೇಷ್ಠವಾದ ಮಾಸವಿದು. ಈ ಮಾಸದಲ್ಲಿ ಶ್ರೀಶಂಕರರ ಸಂದೇಶವನ್ನು ಈಗ ಅನುಸಂಧಾನಮಾಡೋಣ.</p>
  </div>
  <div>
    <p>ಅಜ್ಞಾನಿಗಳೆಲ್ಲರೂ ಅಹಂಕಾರ ಮಮಕಾರಗಳಿಂದ, ಕಾಮಕ್ರೋಧಾದಿಗಳಿಂದ, ಪುತ್ರಮಿತ್ರಾದಿಬಂಧನಗಳಿಂದ ಕೂಡಿಕೊಂಡು ದುಃಖಿಗಳಾಗಿರುತ್ತಾರೆ. ಇದಕ್ಕೇ ವೇದಾಂತದಲ್ಲಿ ‘ಮಾಯಾ’ ಎಂದು ಹೆಸರು. ಭಗವಂತನನ್ನು ಮರೆತಿರುವದೇ ಮಾಯೆಯು. ಇದು ಭಗವಂತನ ಅಧೀನವಾಗಿರುತ್ತದೆ. ಭಗವಂತನೇ ಮಾಯಾವಿಯು. ಸಕಲ ಜೀವಿಗಳನ್ನೂ ಈ ಮಾಯಾಶಕ್ತಿಯು ಸಂಸಾರ ಕೂಪದಲ್ಲಿ ಬೀಳಿಸಿರುತ್ತದೆ. ಸಾಧಕರು ಭಗವಂತನಿಗೆ ಸಂಪೂರ್ಣವಾಗಿ ಶರಣಾಗತರಾದರೆ ಆಗ ಅಂಥವರನ್ನು ಈ ಮಾಯೆಯು ಬಿಟ್ಟು ಓಡಿಹೋಗುತ್ತದೆ. ಅಹಂಕಾರ ಮಮಕಾರಗಳನ್ನು ಕೈಬಿಟ್ಟು ‘ಅಹಂಕಾರ’ದ ಸ್ಥಾನದಲ್ಲಿ ಭಗವಂತನನ್ನು ಕೂರಿಸಬೇಕು. ಇಂಥವರು ಮಾಯೆಯನ್ನು ದಾಟಿ ಭಗವಂತನನ್ನೇ ಹೊಂದಿಬಿಡುತ್ತಾರೆ.</p>
  </div>
  <div>॥ ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಶಿವಾತ್ಮತ್ವಪ್ರಬೋಧಕಾಯ ಶಂಕರಾಯ ನಮಃ॥</div>
  <div><strong>ಶಂಕರಂ</strong> ‘ಶಂ’ಕರಂ ಸಾಕ್ಷಾತ್ ಅವಸ್ಥಾರಹಿತಂ ಶಿವಮ್।<br/>ಆರಾಧೇ <strong>ಕಾರ್ತಿಕೇ ಮಾಸೇ</strong> ಶಿವಾತ್ಮತ್ವಪ್ರಸಿದ್ಧಯೇ॥</div>
  <div>
    <p>೮. ಕಾರ್ತಿಕಮಾಸ</p>
  </div>
  <div>
    <p>ಇದು ವೇದಾಂತದ ‘ಶಿವಪೂಜೆ’</p>
  </div>
  <div>ಶಾಂತಂ, ಶಿವಮ್, ಅವಿಕ್ರಿಯಮ್, ಅದ್ವೈತಂ ಭೇದವರ್ಜಿತಂ, ತುರೀಯಮ್, ಬ್ರಹ್ಮ ಆತ್ಮಾ ಇತಿ ವಿಜ್ಞೇಯಮ್।</div>
  <div>
    <p>ಮಾಂಡೂಕ್ಯೋಪನಿಷದ್ಭಾಷ್ಯ ೭ ನೇ ಮಂತ್ರ</p>
  </div>
  <div>
    <p>ಶಾಂತವೂ ಶಿವವೂ ಅವಿಕ್ರಿಯವೂ ಅದ್ವೈತವೂ ಭೇದರಹಿತವೂ ತುರೀಯವೂ ಆಗಿರುವ ಬ್ರಹ್ಮವನ್ನೇ ತನ್ನ ಸ್ವರೂಪವೆಂದು ತಿಳಿಯಬೇಕು.</p>
  </div>
  <div>
    <p>ಇದು <strong>ಕಾರ್ತಿಕಮಾಸ</strong>. ಮಂಗಳಸ್ವರೂಪಿಯಾದ ಶಂಕರನನ್ನು ಪೂಜಿಸುವ ಮಾಸ, <strong>ಕಾರ್ತಿಕಮಾಸ</strong>. ರುದ್ರಾಭಿಷೇಕ, ಪಂಚಾಕ್ಷರೀಜಪ, ರುದ್ರಪಾರಾಯಣ, ರುದ್ರಹೋಮಾದಿಗಳಿಂದ ಶಿವನನ್ನು ಆರಾಧಿಸುವ ಮಾಸವಿದು. ದೀಪಾವಳಿಯ ಮಾಸವಿದು. ಈ ಮಾಸದಲ್ಲಿನ ಶ್ರೀಶಂಕರರ ಮಂಗಳ ಸಂದೇಶವನ್ನು ನೋಡೋಣ.</p>
  </div>
  <div>
    <p>ಪುರಾಣಗಳಲ್ಲಿ ವರ್ಣಿಸಿರುವ ಶಿವನು ಸಾಕಾರ ದೇವತೆಯು. ಇವನು ‘ತ್ರಿಮೂರ್ತಿ’ಗಳಲ್ಲಿ ಒಬ್ಬನಾಗಿರುತ್ತಾನೆ. ಆದರೆ ವೇದಾಂತದಲ್ಲಿ ಪ್ರತಿಪಾದಿತನಾಗಿರುವ <strong>ಶಿವನು</strong> ನಮ್ಮೆಲ್ಲರ ನಿಜಸ್ವರೂಪವಾದ ಪರಬ್ರಹ್ಮ.</p>
  </div>
  <div>
    <p>ಮಾಂಡೂಕ್ಯೋಪನಿಷತ್ತು ‘ಶಾಂತಮ್ ಶಿವಮ್ ಅದ್ವೈತಮ್ ಚತುರ್ಥಂ ಮನ್ಯಂತೇ’ ಎಂದು ಸಾರುತ್ತಿದೆ. ಎಚ್ಚರ ಕನಸು ನಿದ್ರೆಗಳಿಗೆ ಸಾಕ್ಷಿಯಾಗಿರುವ, ಅವಸ್ಥಾತ್ರಯಗಳಿಗೆ ಅತೀತವಾದ ಸರ್ವಾತ್ಮವಾದ ಪರಬ್ರಹ್ಮವೇ <strong>ಶಿವನು</strong>. ಅದ್ವಿತೀಯನಾದ ಈ ಶಿವನೇ ಮಂಗಳಸ್ವರೂಪಿಯೂ ಆಗಿದ್ದಾನೆ. ಇವನೇ ನಮ್ಮೆಲ್ಲರಿಗೂ ಆತ್ಮನಾಗಿರುತ್ತಾನೆ. ಇದನ್ನು ತಿಳಿದಾಗಲೇ ಅನ್ವರ್ಥ ಶಿವಾರಾಧನೆಯಾಗುತ್ತದೆಯಲ್ಲವೇ? ಮಂಗಳಸ್ವರೂಪಿಯಾದ ಶಿವನನ್ನು ತಾನೆಂದು ತಿಳಿದಾಗಲೇ ನಿಜವಾದ ದೀಪಾವಳಿಯೂ ಆಗುತ್ತದೆಯಲ್ಲವೇ?</p>
  </div>
  <div>॥ ಓಂ ಶಾಂತಿಃ ಶಾಂತಿಃ ಶಾಂತಿ॥</div>
  <div>॥ ತಪಸ್ಸಾಗರಾಯ ಶಂಕರಾಯ ನಮಃ॥</div>
  <div>ಬ್ರಹ್ಮಚರ್ಯವ್ರತಂ ಧೀರಂ ಬ್ರಹ್ಮವಿದ್ಯೋಪದೇಶಕಮ್।<br/><strong>ಮಾರ್ಗಶೀರ್ಷೇ</strong> ಗುರುಂ ವಂದೇ <strong>ಮಾಸೇ ಶ್ರೀಶಂಕರಂ</strong> ಮುದಾ॥ </div>
  <div>
    <p>೯. ಮಾರ್ಗಶೀರ್ಷಮಾಸ</p>
  </div>
  <div>
    <p>ತಪಸ್ಸಿಲ್ಲದೆ ಆತ್ಮಜ್ಞಾನವಿಲ್ಲ!</p>
  </div>
  <div>ತಪಸಾ ಹಿ ಇಂದ್ರಿಯ ಮನ ಏಕಾಗ್ರತಯಾ, ಬ್ರಹ್ಮಚರ್ಯೇಣ ಆತ್ಮಾ ಪ್ರಾಪ್ತವ್ಯಃ।</div>
  <div>
    <p>ಮುಂಡಕೋಪನಿಷದ್ಭಾಷ್ಯ ೩-೧-೫</p>
  </div>
  <div>
    <p>ಇಂದ್ರಿಯಗಳ ಹಾಗೂ ಮನಸ್ಸಿನ ಏಕಾಗ್ರರೂಪವಾದ ತಪಸ್ಸಿನಿಂದಲೂ ಮತ್ತು ಬ್ರಹ್ಮಚರ್ಯದಿಂದಲೂ ಆತ್ಮಜ್ಞಾನವು ಉಂಟಾಗುತ್ತದೆ.</p>
  </div>
  <div>
    <p>ಇದು <strong>ಮಾರ್ಗಶೀರ್ಷ</strong>ಮಾಸ. ಸುಬ್ರಹ್ಮಣ್ಯ, ಆಂಜನೇಯ, ಶ್ರೀದತ್ತಾತ್ರೇಯಸದ್ಗುರುಗಳು ಅವತರಿಸಿದ ಪವಿತ್ರಮಾಸವಿದು. ಭಗವದ್ಗೀತೆಯು ಅವತರಿಸಿದ ಮಂಗಳ ಪವಿತ್ರ ಮಾಸ, <strong>ಮಾರ್ಗಶೀರ್ಷ </strong>ಮಾಸ. ಭಗವಂತನ ವಿಭೂತಿಯ ಮಾಸವಿದು. ಛಳಿ, ಕೊರೆತಗಳಿಂದ ಪ್ರಾರಂಭಗೊಳ್ಳುವ, ಸಾಧಕರನ್ನು ಚುರುಕುಗೊಳಿಸುವ ಮಾಸವಿದು. ಈ ಮಾಸದಲ್ಲಿನ ಶಂಕರರ ಸಂದೇಶವನ್ನು ನೋಡೋಣ.</p>
  </div>
  <div>
    <p>ಆತ್ಮಜ್ಞಾನವನ್ನು ಬಯಸುವ ಸಾಧಕರು ತಪಸ್ಸನ್ನು ಆಚರಿಸಬೇಕು. ತಪಸ್ಸಿಲ್ಲದೆ ಚಿತ್ತಶುದ್ಧಿಯಿಲ್ಲ , ಚಿತ್ತಶುದ್ಧಿಯಿಲ್ಲದಿದ್ದರೆ ಆತ್ಮಜ್ಞಾನವು ಲಭಿಸದು. ತಪಸ್ಸೆಂದರೆ ಸುಡುವುದು ಎಂದರ್ಥ. ಅಹಂಕಾರ ಮಮಕಾರಗಳನ್ನು, ದೇಹಾಭಿಮಾನವನ್ನು, ಅಸತ್ಯ ಹಿಂಸಾ ಕುಟಿಲತೆಗಳನ್ನು, ಕಾಮಕ್ರೋಧಾದಿ ಪಾಪಗಳನ್ನು ಸುಡುವದೇ ತಪಸ್ಸು. ಇಂದ್ರಿಯನಿಗ್ರಹ ಮನೋನಿಗ್ರಹಗಳನ್ನು ಸಾಧಕರು ಅವಶ್ಯವಾಗಿ ಅನುಷ್ಠಾನಮಾಡಬೇಕು.</p>
  </div>
  <div>
    <p>ಬ್ರಹ್ಮಚರ್ಯನಿಷ್ಠರಾದ ತಪೋನಿಧಿಗಳಾದ ಮಹಾತ್ಮರು ಅವತರಿಸಿದ ಈ ಮಾಸದಲ್ಲಿ ಬ್ರಹ್ಮಚರ್ಯವನ್ನು ಪಾಲನೆ ಮಾಡಬೇಕು. ಭಗವಂತನು ಕರುಣಿಸಿರುವ ಈ ಮಾನವ ಶರೀರವನ್ನು ಮೋಕ್ಷಪ್ರಾಪ್ತಿಗೆ ಸಾಧನವಾಗುವಂತೆ ಮಾಡಿಕೊಳ್ಳಬೇಕು. ಈ ಮಾಸದಲ್ಲಿ ವಿಶೇಷವಾಗಿ ಗೀತಾ ಸಂದೇಶಗಳನ್ನು ಮನನ ಮಾಡಬೇಕು.</p>
  </div>
  <div>॥ ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಅವಿದ್ಯಾದಿದೋಷರಹಿತಾಯ ಶಂಕರಾಯ ನಮಃ॥</div>
  <div>ಆತ್ಮವಿದ್ಯಾಪ್ರಭಾವೇಣ ಧೂತಾವಿದ್ಯಾದಿದೋಷಕಮ್।<br/><strong>ಶಂಕರಂ</strong> ಸದ್ಗುರುಂ ವಂದೇ <strong>ಪುಷ್ಯಮಾಸೇ</strong> ತಪೋನಿಧಿಮ್॥</div>
  <div>
    <p>೧೦. ಪುಷ್ಯಮಾಸ</p>
  </div>
  <div>
    <p>ಜ್ಞಾನೋದಯವಾದಕೂಡಲೇ ಅಜ್ಞಾನವು ಬೂದಿ!</p>
  </div>
  <div>ಸಕೃದುತ್ಪನ್ನಾ ಏವ ಹಿ ಆತ್ಮಪ್ರತಿಪತ್ತಿಃ ಅವಿದ್ಯಾಂ ನಿವರ್ತಯತಿ।</div>
  <div>
    <p>ಬ್ರಹ್ಮಸೂತ್ರಭಾಷ್ಯ ೪-೧-೨</p>
  </div>
  <div><p>ಒಮ್ಮೆ ಆತ್ಮಜ್ಞಾನವು ಹುಟ್ಟಿತೆಂದರೆ, ಸಾಕೇ ಸಾಕು; ಅದು ಅವಿದ್ಯೆಯನ್ನು ಪೂರಾ ತೊಲಗಿಸಿಬಿಡುತ್ತದೆ.</p><p>ಇದು <strong>ಪುಷ್ಯಮಾಸ</strong>. ಸಾಮಾನ್ಯವಾಗಿ ಗೃಹಸ್ಥರು ಈ ಮಾಸವನ್ನು ಶೂನ್ಯಮಾಸವೆಂದು ಪರಿಗಣಿಸುತ್ತಾರೆ. ಈ ಮಾಸದಲ್ಲಿ ಹೆಚ್ಚಾಗಿ ಯಾವುದೇ ಮಂಗಳ ಕಾರ್ಯಗಳನ್ನು ಅವರು ಮಾಡಲು ಇಷ್ಟಪಡುವುದಿಲ್ಲ. ಆದ್ದರಿಂದಲೇ ವೇದಾಂತಚಿಂತನೆಗೆ ಹಾಗೂ ಮನನಕ್ಕೆ ಅನುಕೂಲವಾದ ಮಾಸ, <strong>ಪುಷ್ಯಮಾಸ</strong>. ಈ ಮಾಸದಲ್ಲಿನ ಶ್ರೀಶಂಕರರ ಸಂದೇಶವನ್ನು ನೋಡೋಣ.</p><p>ಉತ್ತಮ ಜಿಜ್ಞಾಸುಗಳಿಗೆ ಸದ್ಗುರುಗಳ ಅನುಗ್ರಹದಿಂದ ವೇದಾಂತದಲ್ಲಿ ತಿಳಿಸಿರುವಂತೆ ಆತ್ಮಜ್ಞಾನವು ಉದಯಿಸುತ್ತದೆ. ಈ ಜ್ಞಾನವು ಅಜ್ಞಾನವನ್ನು ನಾಶಮಾಡುತ್ತದೆ, ಮತ್ತೆ ಅವಿದ್ಯೆಯು ಇವರನ್ನು ಮುಟ್ಟುವಂತಿಲ್ಲ. ಅನೇಕ ವರ್ಷಗಳಿಂದ ಭದ್ರವಾಗಿ ಕೂತಿದ್ದ ಕತ್ತಲೆಯನ್ನು, ಒಮ್ಮೆ ಬಂದ ಪ್ರಕಾಶವು ನಾಶಮಾಡಿಬಿಡುತ್ತದೆ, ಅಲ್ಲವೇ?</p>ಆದರೆ ಜ್ಞಾನವು ಹುಟ್ಟದೇ ಹೋದರೆ ಮಾತ್ರ ಅಜ್ಞಾನವು ಇದ್ದೇ ಇರುತ್ತದೆ. ಆತ್ಮಜ್ಞಾನವು ಹುಟ್ಟುವುದಕ್ಕೆ ವಿಚಾರವು ಬೇಕು, ವಿಚಾರ ಹುಟ್ಟುವುದಕ್ಕೆ ಶ್ರವಣ ಮನನ ನಿದಿಧ್ಯಾಸನಗಳು ಬೇಕು. ಏನನ್ನು ಶ್ರವಣಮಾಡಬೇಕು? ಎಂದರೆ ವೇದಾಂತಗಳ ಸಂದೇಶಗಳನ್ನು. ಯಾರಿಂದ? ಸದ್ಗುರುಗಳಿಂದ. ಹೇಗೆ? ಶ್ರದ್ಧೆಯಿಂದ. ಆಗ ಜ್ಞಾನವು ಹುಟ್ಟುತ್ತದೆ. ಜ್ಞಾನವು ಹುಟ್ಟಿದರೆ ಅಷ್ಟೇ ಸಾಕು. ಅಷ್ಟರಿಂದಲೇ ಅವಿದ್ಯಾನಾಶ!</div>
  <div/>
  <div>॥ ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಪುಣ್ಯಪಾಪವಿದೂರಾಯ ಶಂಕರಾಯ ನಮಃ॥</div>
  <div>ಪುಣ್ಯಪಾಪವಿನಿರ್ಮುಕ್ತಂ ಬ್ರಹ್ಮಜ್ಞಾನಪರಾಯಣಮ್।<br/><strong>ಶಂಕರಂ</strong> ಭಾಸ್ಕರಂ ವಂದೇ <strong>ಮಾಘಮಾಸೇ</strong> ಜಗದ್ಗುರುಮ್॥</div>
  <div>
    <p>೧೧. ಮಾಘಮಾಸ</p>
  </div>
  <div>
    <p>ಇವೆರಡೂ ಬ್ರಹ್ಮಜ್ಞಾನಿಗೆ ಬೇಡ</p>
  </div>
  <div>ವಿದ್ವಾನ್ ಪುಣ್ಯಪಾಪೇ ಬಂಧನಭೂತೇ ಕರ್ಮಣೀ ಸಮೂಲೇ ವಿಧೂಯ ದಗ್ಧಾ್ವ ಪರಮಂ ಸಾಮ್ಯಮ್ ಉಪೈತಿ।</div>
  <div>
    <p>ಮುಂಡಕೋಪನಿಷದ್ಭಾಷ್ಯ ೩-೧-೩</p>
  </div>
  <div>
    <p>ಬ್ರಹ್ಮಜ್ಞಾನಿಯು, ಬಂಧನವಾಗಿರುವ ಪುಣ್ಯಪಾಪಗಳೆರಡನ್ನೂ ಬೇರು ಸಮೇತ ಸುಟ್ಟುಹಾಕಿಕೊಂಡು ಪರಬ್ರಹ್ಮವನ್ನು ಸೇರಿಕೊಳ್ಳುತ್ತಾನೆ.</p>
    <p>ಇದು <strong>ಮಾಘಮಾಸ</strong>. (ಮಾ ಅಘ) ಪಾಪವು ನಮ್ಮನ್ನು ಸೋಂಕದಂತೆ ಮಾಡುವ ಮಾಸವಿದು. ಪ್ರಕಾಶಸ್ವರೂಪನಾದ ಸೂರ್ಯನನ್ನು ಆರಾಧಿಸುವ ಮಾಸ <strong>ಮಾಘಮಾಸ</strong>. ಆತ್ಮಜ್ಞಾನದ ಬೆಳಕಿನಿಂದ ಪುಣ್ಯಪಾಪಗಳೆಂಬ ಕತ್ತಲೆಯನ್ನು ನಾಶಮಾಡಿಕೊಳ್ಳುವ ಮಾಸವಿದು. ಶ್ರೀಶಂಕರರ ಈ ಮಾಸದ ದಿವ್ಯಸಂದೇಶವನ್ನು ಮನನ ಮಾಡೋಣ.</p>
    <p>ಪುಣ್ಯವೂ ಬಂಧನ, ಪಾಪವೂ ಬಂಧನ. ಪುಣ್ಯ ಪಾಪಗಳೆರಡೂ ಅವಿದ್ಯೆಯ ಅವಳಿ ಮಕ್ಕಳೇ! ಅಧ್ಯಾಸವಿದ್ದವನಿಗೇ ಪುಣ್ಯಪಾಪಕರ್ಮಗಳ ಅಂಟು. ಪುಣ್ಯದಿಂದ ಉತ್ತಮಜನ್ಮಪ್ರಾಪ್ತಿಯಾದರೆ ಪಾಪದಿಂದ ಅಧಮ ಜನ್ಮಪ್ರಾಪ್ತಿ. ಪುಣ್ಯವು ಬಂಗಾರದ ಬೇಡಿಯೇ! ಎಚ್ಚರಿಕೆ. ಇದನ್ನೂ ದಾಟಬೇಕು.</p>
    <p>ಇದು ಹೇಗೆ ಸಾಧ್ಯ? ಎಂದರೆ ಆತ್ಮಜ್ಞಾನದಿಂದ! ಆತ್ಮಜ್ಞಾನದ ಸೂರ್ಯೋದಯವಾದೊಡನೆಯೇ ಪುಣ್ಯ ಪಾಪಗಳೆಂಬ ಅಂಧಕಾಸುರನ ಧ್ವಂಸವಾಗುತ್ತದೆ. ಆಗಲೇ ಇವನು ಬ್ರಹ್ಮವನ್ನು ಸೇರಿ ಪರಬ್ರಹ್ಮದಲ್ಲಿ ಒಂದಾಗಿಬಿಡುತ್ತಾನೆ. ನಾನು ಕರ್ತೃ, ನಾನು ಭೋಕ್ತೃ ಎಂದು ತನ್ನನ್ನು ತಿಳಿಯುವುದೇ ಪಾಪವು. ಅಜ್ಞಾನಿಗಳಿಗೆ ಪುಣ್ಯವು ಬೇಕು, ಪಾಪವು ಮಾತ್ರ ಬೇಡ; ಆದರೆ ಬ್ರಹ್ಮಜ್ಞಾನಿಗೆ ಪುಣ್ಯವೂ ಬೇಡ, ಪಾಪವೂ ಬೇಡ.</p>
  </div>
  <div>॥ ಓಂ ಶಾಂತಿಃ ಶಾಂತಿಃ ಶಾಂತಿಃ॥</div>
  <div>॥ ಪರಬ್ರಹ್ಮಸ್ವರೂಪಾಯ ಶಂಕರಾಯ ನಮಃ॥</div>
  <div>ಸಮ್ಯಗ್ದರ್ಶನನಿಷ್ಠಂ ತಂ ಸದ್ಯೋಮುಕ್ತಿಪರಂ ಗುರುಮ್।<br/><strong>ಶಂಕರಂ ಫಾಲ್ಗುಣೇ ಮಾಸೇ</strong> ವಂದೇ ಮೋಕ್ಷಪ್ರಸಿದ್ಧಯೇ॥</div>
  <div>
    <p>೧೨. ಫಾಲ್ಗುಣಮಾಸ</p>
  </div>
  <div>
    <p>ಬ್ರಹ್ಮಜ್ಞಾನಿಗಳೆಂದರೆ ಬ್ರಹ್ಮಸ್ವರೂಪರೇ</p>
  </div>
  <div>ನ ಹಿ ಸದ್ಯೋಮುಕ್ತಿಭಾಜಾಂ ಸಮ್ಯಗ್ದರ್ಶನನಿಷ್ಠಾನಾಂ ಗತಿರ್ವಾ ಆಗತಿರ್ವಾ ಕ್ವಚಿದಸ್ತಿ। ಬ್ರಹ್ಮಭೂತಾ ಏವ ಹಿ ತೇ॥</div>
  <div>
    <p>ಗೀತಾಭಾಷ್ಯ ೮-೨೪</p>
  </div>
  <div>
    <p>ಸಮ್ಯಗ್ದರ್ಶನನಿಷ್ಠರಾಗಿ ಸದ್ಯೋಮುಕ್ತಿಯನ್ನು ಪಡೆದಿರುವ ಬ್ರಹ್ಮಜ್ಞಾನಿಗಳಿಗೆ ಗತಿಯಾಗಲಿ ಆಗತಿಯಾಗಲಿ ಸ್ವಲ್ಪವೂ ಇರುವುದಿಲ್ಲ. ಇವರು ಪರಬ್ರಹ್ಮ ಸ್ವರೂಪರೇ ಆಗಿರುತ್ತಾರೆ.</p>
    <p>ಇದು <strong>ಫಾಲ್ಗುಣ ಮಾಸ</strong>. ಚಾಂದ್ರಮಾನ ಸಂವತ್ಸರದ ಅಂತಿಮ ಮಾಸ. ಮುಮುಕ್ಷುಸಾಧಕರುಗಳಿಗೆ ಸಾಧನಗಳ ಅಂತಿಮಗುರಿಯನ್ನು ಉಪದೇಶಿಸುವ ಮಾಸವಿದು. ಅನಿತ್ಯವಾದ (ಫಲ್ಗು ) ಫಲಗಳಿಂದ ಬಿಡಿಸಿ ಅಧ್ಯಾತ್ಮಸಾಧಕರನ್ನು ಮೇಲಕ್ಕೆ (ನಯತಿ ಇತಿ) ಕರೆದೊಯ್ಯುವ ಮಾಸ, <strong>ಫಾಲ್ಗುಣಮಾಸ</strong>. ಈ ಮಾಸದ ಸಂದೇಶವನ್ನು ಮನನ ಮಾಡೋಣ.</p>
    <p>ಬಹಿರಂಗಸಾಧನ, ಸಹಕಾರಿ ಸಾಧನ, ಅಂತರಂಗ ಸಾಧನ, ಸಾಕ್ಷಾತ್ ಸಾಧನಗಳನ್ನು ಅನುಷ್ಠಾನಮಾಡಿರುವ ಮುಮುಕ್ಷು ಸಾಧಕರಿಗೆ ಬ್ರಹ್ಮಜ್ಞಾನವು ಉದಯಿಸುತ್ತದೆ. ಇಂಥವರಿಗೆ ಹೆಸರು ಬ್ರಹ್ಮಜ್ಞಾನಿಗಳು. ಇವರಿಗೆ ಮೋಕ್ಷವೇ ಫಲವು. ಮೋಕ್ಷವೆಂದರೆ ಬ್ರಹ್ಮ ಸ್ವರೂಪವೇ.</p>
    <p>ಬ್ರಹ್ಮಜ್ಞಾನಿಗಳಿಗೆ ಮುಕ್ತಿಯೆಂಬ ಫಲವು ದೊರಕುತ್ತದೆ ಎಂದು ಹೇಳುವುದೂ ಸರಿಯಲ್ಲ. ಏಕೆಂದರೆ ಇವರೇ ಬ್ರಹ್ಮ ಸ್ವರೂಪರಾಗಿಬಿಟ್ಟಿರುತ್ತಾರೆ. ಬ್ರಹ್ಮ ಮತ್ತು ಜ್ಞಾನಿ ಎಂಬ ಎರಡು ವಸ್ತುಗಳೇ ಇಲ್ಲ. ಬ್ರಹ್ಮವೇ ಬ್ರಹ್ಮಜ್ಞಾನಿಗಳು, ಬ್ರಹ್ಮಜ್ಞಾನಿಗಳೇ ಬ್ರಹ್ಮ. ಇನ್ನು ಇಂಥವರಿಗೆ ಗಮನವಾಗಲಿ ಆಗಮನವಾಗಲಿ ಯಾವದೂ ಇರುವುದಿಲ್ಲ. ಇವರು ಕೃತಾರ್ಥರಾಗಿರುತ್ತಾರೆ. ಮಾನವ ಜನ್ಮದ ಗುರಿಯೆಂದರೆ ಇದೇ!</p>
  </div>
  <div>॥ ಓಂ ಶಾಂತಿಃ ಶಾಂತಿಃ ಶಾಂತಿ॥</div>
</html>
