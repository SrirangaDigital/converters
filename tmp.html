वर्तमान भारत
﻿प्राचीन भारत में पुरोहित-शक्त्ति
﻿वैदिक पुरोहित मन्त्रबल१ से बलवान थे। उनके मन्त्रबल से देवता आहूत होकर भोज्य और पेय ग्रहण करते और यजमानों२ को वांछित फल प्रदान करते थे। इससे राजा और प्रजा दोनों ही अपने सांसारिक सुख के लिए इन पुरोहितों का मुँह जोहा करते थे। राजा सोम३ पुरोहितों का उपास्य था। इसीलिए सोमाहुति चाहनेवाले देवता, जो मन्त्र से ही पुष्ट होते और वह देते थे, पुरोहितों पर प्रसन्न थे। दैवबल के ऊपर मनुष्यबल कर ही क्या सकता है? मनुष्यबल के केन्द्र राजा लोग भी तो उन्हीं पुरोहितों की कृपा के भिखारी थे। उनकी कृपादृष्टि ही राजाओं के लिए काफी सहायता थी और उनका आशीर्वाद ही सर्वश्रेष्ठ राजकर था। पुरोहित लोग राजाओं को कभी डर दिखाकर आज्ञाएँ देते, कभी उनके मित्र बनकर सलाहें देते, और कभी चतुर नीति के जाल बिछाकर उन्हें पँसाते थे। इस प्रकार उन लोगों ने राजकुल को अनेक बार अपने वश में किया है। राजाओं को पुरोहितों से डरने का सब से मुख्य कारण यह था कि उनका यश और उनके पूर्वजों की कीर्ति पुरोहितों की ही लेखनी के अधीन थी। राजा अपनी जिन्दगी में कितना ही तेजस्वी और कीर्तिमान क्यों न हो, अपनी प्रजा का माँ-बाप ही क्यों न हो, पर उसकी वह अत्युज्ज्वल कीर्ति समुद्र में गिरी हुई ओस की बूँद की तरह कालसमुद्र में सदा के लिए विलीन हो जाती थी। केवल अश्वमेधादि बड़े बड़े याग-यज्ञों का अनुष्ठान करनेवाले तथा बरसात के बादलों की तरह ब्राह्मणों के ऊपर धन की झड़ी लगानेवाले राजाओं के ही नाम इतिहास के पृष्ठों में पुरोहित-प्रसाद से जगमगा रहे हैं। आज देवताओं के प्रिय ‘प्रियदर्शी धर्माशोक’४ का नाम केवल ब्राह्मणजगत्‌ में रह गया है, पर परीक्षित्‌-पुत्र जनमेजय५ से बालक, युवा, वृद्ध - सभी भलीभाँति परिचित हैं।
﻿
﻿
